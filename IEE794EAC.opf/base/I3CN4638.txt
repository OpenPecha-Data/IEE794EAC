༄༅། །སྡོམ་གསུམ་རྣམ་ངེས་ཀྱི་འགྲེལ་བ་འཇམ་དབྱངས་
དགྱེས་པའི་ཞལ་ལུང་དང་།སྡོམ་པ་གསུམ་གྱི་
རྣམ་བཞག་མདོར་བསྡུས་པ་བཞུགས་སོ། །
༧ཀརྨ་པ་བདུན་པ་ཆོས་གྲགས་རྒྱ་མཚོ།
ཀརྨ་ངེས་དོན་བཞན་ཕན་ཆོས་གྱི་དབང་ཕྱུག གསེར་ཐང་བླ་རུང་ལྔ་རིག་ནང་བསྟན་སློབ་གླིང་།

༈ བཀའ་དྲིན་མཉམ་མེད་སྟོན་པ་ཤཱཀྱའི་རྒྱལ་པོ་ལ་ན་མོ།

"

༈ འགྲོ་མགོན་དྭགས་པོ་རིན་པོ་ཆེ་ལ་ན་མོ།།

དཔེ་བསྐྲུན་གསལ་བཤད།
༄༅། །དཔེ་བསྐྲུན་གསལ་བཤད།
རང་ཅག་གངས་ཅན་པ་རྣམས་ཀྱི་ཐུན་མིན་ཆོས་དང་རིག་གཞུང་
མ་ཉམ་གོང་སྤེལ་དང་། ཉམས་པ་སོར་ཆུད་སླད། ཡང་དར་གྱི་བསྟན་
པ་འདི་ལ་ཕྱོགས་དང་རིས་སུ་མ་ཆད་པའི་ཆོས་སྡེ་དང་།བཤད་གྲྭ་ཁག་
གིས་གནའ་བོའི་མཁས་དབང་དག་གི་གསུང་རྩོམ་རྣམས་པར་སྐྲུན་
བགྱིས་དང་བགྱིད་བཞིན་པ་ལ་དགའ་བས་རྗེས་སུ་ཡི་རང་དང་བསྟན་
པའི་མཛད་རྗེས་སུ་མཐོང་། ད་ལམ་འདིར་ཀརྨ་ངེས་དོན་སྙིང་པོ་
གཞན་ཕན་ཆོས་ཀྱི་དབང་ཕྱུག་གིས་མཛད་པའི་སྡོམ་གསུམ་རྣམ་ངེས་
ཀྱི་འགྲེལ་པ་འདི་ཉིད་དཔེ་རྒྱུན་དཀོན་ཙམ་སོང་བ་དང་། དགག་
བཞག་དང་མཐའ་དཔྱད་སོགས་ཀྱི་སྤྲོས་པ་མེད་པ་གཞུང་ཚིག་གི་དོན་
གོ་བདེར་བྱས་ནས་བཀྲལ་ཡོད་པས་རིས་སུ་མ་མཆིས་པའི་སློབ་གཉེར་
གསར་བུ་པ་རྣམས་ལ་ཕན་པ་རེ་འགྱུར་སྲིད་པ་དང་། ལྷག་པར་རང་
དགོན་གྱི་བཤད་གྲྭ་པ་རྣམས་ལ་དབྱར་གནས་སྐབས་འཕྲལ་དུ་མཁོ་
དགོས་བྱུང་བ་སོགས་ཀྱི་ཆེད་དུ་ངེད་རྩོམ་སྒྲིག་པས་ཆ་རྐྱེན་དང་
ཉམས་མྱོང་ཞན་པ་སོགས་ལ་མ་ལྟོས་པར་རིག་མཛོད་འཕྲུལ་པར་དུ་
བཅུག་ནས་གསར་དུ་བསྐྲུན་པ་ཡིན། དེ་དང་ཆབས་ཅིག་༧རྒྱལ་མཆོག་
བདུན་པ་ཆེན་པོ་ཆོས་གྲགས་རྒྱ་མཚོས་མཛད་པའི་སྡོམ་པ་གསུམ་གྱི་ས་
རྣམ་བཞག་མདོར་བསྡུས་པ་འདི་ནི་རང་རེ་འགྲོ་མགོན་བཀའ་བརྒྱུད་
པ་རྣམས་ཀྱི་བཞེད་གཞུང་ཐུན་མོང་མ་ཡིན་པ་འབུར་དུ་ཐོན་པ་དཔེ་

གསལ་བཤད།
དཔེ་བསྐྲུན་
མང་ཀློག་མི་དགོས་པ་རྡོ་རྗེའི་ཚིག་གིས་དཀའ་གནད་ཐམས་ཅད་
འགྲོལ་ཐུབ་པའི་བསྟན་བཅོས་འདི་ལྟ་བུ་དཔེ་སྐྲུན་བྱེད་ཐུབ་པ་ནི་
བསོད་ནམས་ཀྱི་བགོ་སྐལ་དུ་མཐོང་། འོན་ཀྱང་ངེད་རྩོམ་སྒྲིག་པ་
རྣམས་ལ་ཤེས་ཚད་དང་ཉམས་མྱོང་ཞན་སྟབས་ཞུ་དག་དང་སྒྲིག་
སྟངས་སོགས་ལ་སྐྱོན་མི་ཉུང་བ་ཞིག་ཡོད་ངེས་པས་འཆད་ཉན་པ་༌་
རྣམས་ལ་བཟོད་གསོལ་དང་བཀའ་སློབ་ལྷུག་པོར་ཡོང་བའི་རེ་བསྐུལ་
ཞུ་རྒྱུ་དང་། པར་བསྐྲུན་ཞུས་པའི་དགེ་བས་ངུར་སྨྲིག་པད་ཚལ་སྐྱོང་
བའི་སྡེ་ཀུན་བཅས་རང་ཁ་ན་མ་ཐོའི་འདམ་གྱིས་མ་གོས་པར་དམ་
ཆོས་འདུལ་བའི་ཉི་གཞོན་གྱིས་འཚོ་ཞིང་བཤད་སྒྲུབ་ཀྱི་དྲི་བསུང་
ཕྱོགས་བཅུར་རྒྱས་པའི་རྒྱུར་གྱུར་ཅིག །
ཅེས་རབ་བྱུང་བཅུ་བདུན་པའི་མེ་ཕག་ལོའི་དབྱར་ཟླ་འབྲིང་པོའི་
ཚེས་༢༥ལ་ཆོས་དབྱིངས་འགྱུར་མེད་ཀྱིས་སྨོན་པ་དགེ།།

ཟུར་གསལ།
རིགས་ཞེན་ལྷག་བསམ་གྱི་ཞེ་འཁྲེང་དམར་པོ་རླབས་ཕྲེང་ལྟར་༌་
མཁའ་ལ་འཕྱུར་ཞིང་བསྟན་པ་དང་སེམས་ཅན་གྱི་བདེ་སྡུག་ལ་ཆེས་
ཐུག་ཁུར་ཟབ་པའི་རིགས་མཐུན་གྱི་དཔུང་བརྡང་གཅིག་ཏུ་སྦྲེལ་བའི་
འཆད་ཉན་པ་རྣམ་པ་ལགས། དུས་རབས་གསར་པ་ཞིག་གི་ལམ་སྣེ་
འཇུས་པའི་སྤེའུ་སྲིན་གདོང་དམར་བོད་ཀྱི་མི་རིགས་འདིའང་། རྒྱལ་
ཁབ་གཞན་དག་ལྟར། སྐྱིད་ལུགས་དང་བག་འཁུམས་ཀྱི་ལྕགས་སྒྲོག་
གཏོར་ཏེ་ཚན་རྩོལ་དང་དཔལ་འབྱོར། འཛུགས་སྐྲུན་བཅས་འཐུས་
ཚང་བའི་མི་རིགས་ཤིག་ཏུ་བསྒྱུར་འདོད་ན། གནའ་དེང་ཟུང་འབྲེལ་
གྱི་སྒོ་ནས་མི་རིགས་རང་གི་སློབ་གསོའི་བྱ་བཞག་རང་སྐད་གཙང་མ།
ལྷག་པར་དུ་རང་རིགས་འདི་བླ་སྲོག་ཆད་པའི་བེམ་རོ་ཞིག་ཏུ་བསྒྱུར་
མི་འདོད་ན། མི་རིགས་ཀྱི་བླ་སྲོག་གཅིག་པུར་གྱུར་པ་སྔོན་བྱོན་མཁས་
གྲུབ་དམ་པ་རྣམས་ཀྱིས་མཛད་པའི་གཞུང་ཆེན་ཁག་ལ་ཐབས་བརྒྱ་
ཇུས་སྟོང་གིས་མ་ཉམས་གོང་འཕེལ་ཉམས་པ་སོར་ཆུད་བྱེད་དགོས་པ་
ཀུན་གྱིས་གྲུབ་ལ། སྐབས་འདིར་ཡང་ཚབ་ཚ་དགོན་པའི་མཁན་སློབ་
རྣམ་པའི་བཀའ་དྲིན་འོག་ཀརྨ་ངེས་དོན་གཞན་ཕན་ཆོས་ཀྱི་དབང་
ཕྱུག་མཆོག་གིས་མཛད་པའི་སྡོམ་གསུམ་རྣམ་ངེས་ཀྱི་འགྲེལ་པ་འཇམ་
དབྱངས་དགྱེས་པའི་ཞལ་ལུང་དང་། ཀརྨ་བདུན་པས་མཛད་པའི་སྡོམ་
གསུམ་རྣམ་བཞག་འདོར་བསྡུར་པ་ཞེས་པ་འདི་གཉིས་ཞུ་དག་དང་
སྒྲིག་སྟངས་སོགས་ཀྱི་ཆ་ནས་རང་བློ་ཁེར་ཆོད་མ་བྱས་པ་མཁན་ཆེན་

དམ་པ་དོན་གྲུབ་བཀྲ་ཤིས་སོགས་ལ་བློ་དྲིས་ཤིང་རྩིས་འཁོར་གྱི་ལམ་
ནས་དཔེ་བསྐྲུན་ཞུས་ནས་རྒྱ་ཆེའི་འཆད་ཉན་པ་རྣམ་པའི་སྤྱན་ལམ་
དུ་འབུལ་ཐུབ་པ་འདི་ནི་སྙིང་ཐག་པ་ནས་བཀའ་དྲིན་ཆེ་ཞུ་བ་འོས་
པའི་གནས་སུ་མཆིས་སོ། །དེབ་འདིའི་མཛད་པ་པོ་ནི་འཇམ་མགོན་
མཁྱེན་ཀོང་རྣམ་གཉིས་ཀྱི་སློབ་མའི་མཆོག་ཡིན་པ་ངེས་པ་ཙམ་མ་
གཏོགས་རྣམ་ཐར་གསལ་པོ་མ་རྙེད་པས་བཀོད་ཐབས་བྲལ་བས་
བཟོད་གསོལ་ཞུ། སྡོམ་འགྲེལ་འདི་ཉིད་ལ་དབོན་ངེས་ལེགས་ཀྱི་སྡོམ་
གསུམ་ཞེས་བཤད་སྲོལ་རྒྱུར་ཆེན་འདུག་ཀྱང་། ཀརྨ་ངེས་དོན་གྱིས་
མཛད་པ་གཞུང་ཉིད་ཀྱི་མཆོད་བརྗོད་ལས་གསལ་ཏེ། ཟབ་རྒྱས་སྨིན་
གྲོལ་བདུད་རྩི་བདག་ཉིད་ཀྱིས། །བློ་གྲོས་ལང་ཚོ་བཅུ་དྲུག་ཆ་བསྐྱེད་དེ།
ཐུབ་བསྟན་ནོར་བུའི་ཁྲི་ལ་དབུགས་དབྱུང་བ། །འཇམ་མགོན་བླ་མ་
རྣམ་གཉིས་སྙིང་ནས་འདུད། །ཅེས་མཁྱེན་ཀོང་རྣམ་གཉིས་ལ་མཆོད་
པ་དང་། མ་ཚད་ཟབ་རྒྱས་སྨིན་གྲོལ་གྱི་བླ་མ་ཡིན་པ་གསལ་པོར་
གསུངས་པས་ན་ངེས་ལེགས་ཡིན་པ་ཇི་ལྟར་འཐད་དེ་ཤིན་ཏུ་ནས་མི་
འཐད་དོ། །གཞན་ཡང་མཛད་བྱང་ལས་ཀྱང་། དུས་གསུམ་བདེ་བར་
གཤེགས་པ་ཐམས་ཅད་ཀྱི་སྤྱི་གཟུགས་འགྲོ་འདུལ་བླ་མ་གཏེར་ཆེན་
ཆོས་ཀྱི་རྒྱལ་པོས་བསྐུལ་ནས་འཇམ་མགོན་བླ་མ་རྡོ་རྗེ་འཆང་ཆེན་
པོའི་གསུང་གིས་ཟུར་བརྒྱན་ནས་ཀརྨ་ངེས་དོན་གྱིས་བྲིས་ཚུལ་གསལ་
པོར་གསུངས་པས་ན་ཐེ་ཚོམ་གྱི་རྒྱ་ལས་གྲོལ་བའི་འཁོར་ཡུག་ཅིག་ཏུ་
ལེགས་པར་གྲུབ་བོ། །ཅེས་རྣམ་རྒྱལ་དབང་ཆེན་སེངྒེ་ནས་ཟུར་གསལ་
དུ་བྲིས།

དཀར་ཆག་
༄༅། །རང་བཞིན་རྫོགས་པ་ཆེན་པོའི་ལམ་གྱི་ཆ་ལག་
སྡོམ་པ་གསུམ་རྣམ་པ་ངེས་པའི་བསྟན་བཅོས་ཀྱི་
ཚིག་དོན་ལེགས་པར་འགྲེལ་པ་
པ་འཇམ་དབྱངས་དགྱེས་པའི་
ཞལ་ལུང་ཞེས་བྱ་བ་
བཞུགས་སོ། །………………..་3
སྡོམ་གསུམ་སྤྱིའི་བཤད་གཞི་རིམ་པར་ཕྱེ་བའི་སྒོ་ནས་མདོར་བསྟན་པ།……………༨
སོ་ཐར་གྱི་སྡོམ་པ་བཤད་པ།……………༣༢
 བྱང་སེམས་ཀྱི་སྡོམ་པ་བཤད་པ། ……………༩༩
གསང་བ་སྔགས་ཀྱི་སྡོམ་པ་བཤད་པ། ……………༡༣༥
སྡོམ་པ་གསུམ་གང་ཟག་གཅིག་གི་རྒྱུད་ལ་འགལ་མེད་དུ་ཉམས་སུ་ལེན་ཚུལ་གྱིས་
མཐའ་དཔྱད་པས་དོན་བསྡུ་བ……………༡༧༩
ཤ །སྡོམ་པ་གསུམ་གྱི་རྣམ་བཞག་མདོར་བསྡུས་པ་བཞུགས།

།རང་བཞིན་རྫོགས་པ་ཆེན་པོའི་ལམ་གྱི་ཆ་ལག་
སྡོམ་པ་གསུམ་རྣམ་པ་ངེས་པའི་བསྟན་བཅོས་ཀྱི་
ཚིག་དོན་ལེགས་པར་འགྲེལ་པ་
འཇམ་དབྱངས་དགྱེས་པའི་
ཞལ་ལུང་ཞེས་བྱ་བ་
བཞུགས་སོ། །
འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ།།
གསུང་དབྱངས་དྲུག་ཅུའི་རྒྱུད་མངས་གཅིག་ཁོ་ནས། །
འགྲོ་ཀུན་སྙིང་ལ་ཞི་བའི་དཔལ་སྦྱིན་ཏེ།།
ཐར་པའི་ལང་ཚོ་ཅི་དགར་འཇོ་བ་པོ། །
ཤཱཀྱའི་དབང་པོ་སྙིང་གི་དབུས་སུ་མཆོད།།
གངས་ཅན་ཞིང་དུ་ཐུབ་བསྟན་རིན་པོ་ཆེའི། །
ཉིན་བྱེད་གསར་དུ་འདྲེན་པའི་ཤིང་རྟ་པ། །
ཞི་བ་འཚོ་དང་མཚོ་སྐྱེས་བླ་མ་སོགས། །
འཕགས་བོད་ལོ་པཎ་ཚོགས་ལ་གཅིག་ཏུ་གུས། །
རྒྱལ་བསྟན་སྤྱི་དང་བྱེ་བྲག་སྔ་འགྱུར་གྱི། །
རིང་ལུགས་ཉིན་མོར་བྱེད་པའི་གཙུག་གི་རྒྱན།།

སྡོམ་གསུམ་འགྲེལ་པ་
འཇམ་དབྱངས་ཞལ་ལུང་
པཎ་ཆེན་པདྨ་དབང་གི་རྒྱལ་པོ་དང་། །
ཆོས་དཔལ་རྒྱ་མཚོའི་བཀའ་དྲིན་ཡང་ཡང་དྲན།།
ཚེ་རབས་ཀུན་ཏུ་སྲིད་ཞིའི་མཐའ་གཉིས་ལས། །
ཐབས་མཁས་ཟབ་མོའི་ཕྱག་གིས་ཡོངས་བཟུང་སྟེ། །
བྱང་ཆུབ་སྙིང་པོའི་ལམ་མཁན་ཀརྨ་པ། ། །
མི་ཕྱེད་གུས་པས་སྤྱི་བོའི་གཙུག་ཏུ་བསྙེན། །
ཟབ་རྒྱས་སྨིན་གྲོལ་བདུད་རྩིས་བདག་ཉིད་ཀྱི། །
བློ་གྲོས་ལང་ཚོ་བཅུ་དྲུག་ཆ་བསྐྱེད་དེ། །
ཐུབ་བསྟན་ནོར་བུའི་ཁྲི་ལ་དབུགས་དབྱུང་བ། །
འཇམ་མགོན་བླ་མ་རྣམ་གཉིས་སྙིང་ནས་འདུད། །
ཡོངས་རྫོགས་བསྟན་པའི་ལུས་གཅིག་སྡོམ་པ་གསུམ། །
རྣམ་པར་ངེས་པའི་ཚིག་དོན་མ་ལུས་པ།།
ཉུང་ངུའི་ངག་གིས་ལེགས་པར་འདོམས་པ་ནི། །
འཇམ་དབྱངས་དགྱེས་པའི་ཞལ་ལུང་འདི་ན་སྤྲོ། །
དེ་ཡང་བདག་ཅག་གི་སྟོན་པ་ཐབས་མཁས་ལ་ཐུགས་རྗེ་ཚད་
མེད་པ་དང་ལྡན་པ་མཉམ་མེད་ཤཱཀྱའི་དབང་པོ་དེ་ཉིད་ཀྱིས་ཞིང་
ཁམས་འདིའི་གདུལ་བྱ་རྣམས་ཀྱི་ཁམས་དབང་བསམ་པ་དང་མཐུན་
པ་ཆོས་ཕུང་བརྒྱད་ཁྲི་བཞི་སྟོང་ཇི་སྙེད་ཅིག་གསུངས་པ་ཐམས་ཅད་
ཀྱང་རིགས་བསྡུ་ན་སྡེ་སྣོད་གསུམ་དང་རྒྱུད་སྡེ་བཞིར་འདུ་ཞིང་། དེ་
དག་གི་བསྟན་བྱ་མ་ལུས་པའང་སྡོམ་པ་གསུམ་གྱི་ཉམས་ལེན་གྱི་ཁོང་
དུ་འདུ་སྟེ། དེ་ལྟར་ན་སྡོམ་པ་གསུམ་གྱི་བསླབ་བྱ་ལ་རྫོགས་པར་བསླབ་

པའི་ཁོང་དུ་མདོ་སྔགས་བསྟན་པ་མཐའ་དག་གི་ཉམས་སུ་བླང་བྱ་མ་
ལུས་པ་ཡོངས་སུ་ཚང་བར་གཟིགས་ནས། འཇམ་དབྱངས་ཆོས་རྒྱལ་
ཚངས་པར་ལྷའི་མེ་ཏོག་གི་སྐུའི་རྣམ་པར་རོལ་པ་མངའ་རིས་པཎྜི་ཏ་
པདྨ་དབང་རྒྱལ་རྡོ་རྗེ་གྲགས་པ་རྒྱལ་མཚན་དཔལ་བཟང་པོ་ཞེས་
གངས་ཅན་ལྗོངས་ཀྱི་མཁས་པ་དང་གྲུབ་པ་ཐམས་ཅད་ཀྱི་གཙུག་རྒྱན།
སྤངས་རྟོགས་ཡོན་ཏན་མཐའ་དག་གི་ཕ་རོལ་ཏུ་ཕྱིན་པ། སྐུ་ཚེ་དེ་ཉིད་
ལ་མཆོག་གི་དངོས་གྲུབ་ཉམས་འོག་ཏུ་ཆུད་པ་དེ་ཉིད་ཀྱིས་རང་རེ་
རྗེས་འཇུག་གི་གདུལ་བྱ་རྣམས་ལ་ཐུགས་བརྩེ་བ་ཆེན་པོའི་ལྷག་པར་
རྗེས་སུ་ཆགས་པའི་དབང་གིས་སྡོམ་པ་གསུམ་གྱི་བསྟན་བཅོས་ལུང་
དང་མཐུན་ལ་རིགས་པས་གྲུབ་པ་འདི་ཉིད་མཛད་པ་ཡིན་ནོ་ཞེས་
འཕྲོས་སུ་སྨོས་ནས། དེ་ལ་འདིར་གང་བཤད་པར་བྱ་བ་ནི་སྡོམ་པ་
གསུམ་རྣམ་པར་ངེས་པ་ཞེས་བྱ་བའི་བསྟན་བཅོས་ཀྱི་ཚིག་དོན་རྣམས་
ཉུང་ངུའི་ངག་གིས་ལེགས་པར་འགྲེལ་པ་ཡིན་ནོ།།
དེ་ལའང་དོན་རྣམ་པ་གསུམ་སྟེ། བསྟན་བཅོས་ཀྱི་མཚན་
དོན་བཤད་པ། མཚན་དེ་ལྡན་གྱི་བསྟན་བཅོས་དངོས་བཤད་
པ༑ བསྟན་བཅོས་ཇི་ལྟར་བརྩམ་པའི་མཛད་བྱང་སྨོས་པའོ། །
དང་པོ་ནི།
རང་བཞིན་རྫོགས་པ་ཆེན་པོའི་ལམ་གྱི་ཆ་ལག་སྡོམ་པ་གསུམ་
རྣམ་པར་ངེས་པའི་བསྟན་བཅོས་ཞེས་བྱ་བ་སྟེ།
དེ་ལ་རང་བཞིན་ནི་ཆོས་གང་ཡིན་པ་དེའི་གནས་ལུགས་མ་
བཅོས་པ་དེ་ཉིད་ཡིན་ཏེ། མགོན་པོ་ཀླུ་སྒྲུབ་ཞབས་ཀྱིས། རང་བཞིན་

དག་ནི་བཅོས་མིན་དང་། །གཞན་ལ་ལྟོས་པ་མེད་པའོ། །ཞེས་གསུངས་
པའི་ཕྱིར། དེས་ན་འདིར་རང་བཞིན་ཅེས་པས་ནི་སེམས་ཀྱི་གནས་
ལུགས་ཟབ་མོ་བསྟན་པ་ཡིན་ཏེ། དེ་གཏན་ལ་འབེབས་པའི་ལམ་ཚང་
ལ་མ་ནོར་བ་ནི་གསང་ཆེན་རྫོགས་པ་ཆེན་པོ་ཨ་ཏི་ཡོ་ག་ཡིན་ལ། དེར་
མ་ཟད་ཨ་ནུ་སོགས་ཐེག་པ་འོག་མ་ཐམས་ཅད་ཀྱང་དེ་ཉིད་རྟོགས་
བྱེད་ཀྱི་ཐབས་ཡིན་པས། དེ་ལྟར་ན་མདོ་སྔགས་བསྟན་པ་མཐའ་དག་
དངོས་བརྒྱུད་གང་རུང་གི་སྒོ་ནས་རྫོགས་པ་ཆེན་པོའི་ལམ་གྱི་ཆ་རྐྱེན་
ཡིན་པའི་གནད་ཀྱིས་ཆ་ལག་དང་། དེས་ན་དེ་དག་ཐོམས་ཅད་ཀྱི་
བརྗོད་བྱའི་སྙིང་པོ་སྡོམ་པ་གསུམ་གྱི་ཉམས་ལེན་ཀྱང་དེར་འགྱུར་བའི་
ཕྱིར་རོ། །དེའི་ཕྱིར་དུ་སྡོམ་པ་གསུམ་གྱི་བསྟན་དོན་དཔྱད་པ་གསུམ་གྱི་
སྒོ་ནས་སྒྲོ་སྐུར་དང་བྲལ་བར་གཏན་ལ་ཕབ་པས་ན་རྣམ་པར་ངེས་པ་
དང་། བསྟན་བཅོས་ནི་ཤཱམྦྷ་ཞེས་པའི་སྒྲ་དོན་འཆོས་པའམ། སྐྱོབ་པ་ལ་
འཇུག་པས་ན་དེ་སྐད་ཅེས་བྱའོ། །རྣམ་བཤད་རིགས་པར། ཉོན་མོངས་
དགྲ་རྣམས་མ་ལུས་འཆོས་པ་དང་། །ངན་འགྲོའི་སྲིད་ལས་སྐྱོབ་པ་གང་
ཡིན་པ། །འཆོས་སྐྱོབ་ཡོན་ཏན་ཕྱིར་ན་བསྟན་བཅོས་ཏེ། །གཉིས་པོ་
འདི་དག་གཞན་གྱི་ལུགས་ལ་མེད། །ཅེས་གསུངས་པའི་ཕྱིར། དེའི་དོན་
ཡང་རྒྱུ་ཉོན་མོངས་པ་ལས་འཆོས་ཏེ། འབྲས་བུ་སྲིད་པ་དང་ངན་འགྲོ་
ལས་སྐྱོབ་པའི་ཡོན་ཏན་གཉིས་པོ་འདི་གཞན་མུ་སྟེགས་པའི་བསྟན་
བཅོས་རྣམས་ལ་མེད་ཅེས་པའོ། །ཞེས་བྱ་བ་ནི་མིང་སྒྲོགས་པའོ། །
གཉིས་པ་མཚན་དེ་ལྡན་གྱི་བསྟན་བཅོས་དངོས་བཤད་པ་
ལ་གསུམ། བཤད་པ་ལ་འཇུག་པའི་ཡན་ལག བཤད་པ་རང་གི་

ངོ་བོ། བཤད་པ་མཐར་ཕྱིན་པའི་བྱ་བའོ། །དང་པོ་ལ་གཉིས།
མཆོད་པར་བརྗོད་པ་དང༌། རྩོམ་པ་དམ་བཅའ་བའོ། །དང་པོ་
ལ་གཉིས་སྡོམ་པ་གསུམ་གྱི་བཀའ་དྲིན་ཐོབ་པའི་བླ་མ་སྤྱི་ལ་
ཕྱག་འཚལ་བ་དང་། བྱེ་བྲག་ཏུ་ཨོ་རྒྱན་སངས་རྒྱས་གཉིས་པ་
ལ་ཕྱག་འཚལ་བའོ། །དང་པོ་ནི།
ན་མོ་གུ་རུ་ཝེ། །
ཞེས་པ་སྟེ། བླ་མ་ཕྱག་འཚལ་ལོ། །
གཉིས་པ་ནི།
དཔལ་ལྡན་ཚོགས་གཉིས་ཆུ་གཏེར་བསྲུབས་པ་ལས། ། ་
མཁྱེན་བརྩེའི་འོད་དཀར་ངེས་གསང་གྲུ་ཆར་འབེབས།
གངས་ཅན་མཁས་གྲུབ་ཡོངས་ཀྱི་གཙུག་རྒྱན་མཆོག །
མཚོ་སྐྱེས་རྡོ་རྗེ་འགྲོ་བའི་བླ་མར་འདུད།།
ཅེས་པ་སྟེ། དེ་ལ་སྐབས་འདིར་འདུད་ཅེས་པ་སྔོན་དུ་དྲངས་ཏེ།
གང་ལ་ན་འགྲོ་བའི་བླ་མ་ལའོ། །དེ་གང་ན་མཚོ་སྐྱེས་རྡོ་རྗེ་སྟེ། དེ་ལ་
འགྲོ་བ་ཐམས་ཅད་ཀྱི་བླ་མར་གྱུར་པའི་ཡོན་ཏན་ཇི་ལྟ་བུ་དང་ལྡན་ཞེ་
ན༔ སྲིད་པ་དང་ཞི་བའི་ཕུན་སུམ་ཚོགས་པ་ཐམས་ཅད་ཀྱི་དཔལ་དང་
ལྡན་པར་གྱུར་པའི་བསོད་ནམས་དང་ཡེ་ཤེས་ཀྱི་ཚོགས་གཉིས་ཡོངས་
སུ་རྫོགས་པའི་ཆུ་གཏེར་ཏེ། དེ་དང་དེ་རྒྱུ་མཚོ་ཆེན་པོ་དང་ཆོས་
མཚུངས་པའི་ཕྱིར། བསོད་ནམས་ཀྱི་ཚོགས་རྒྱ་ཆེ་བ་དང་། ཡེ་ཤེས་ཀྱི་
ཚོགས་ཟབ་པའོ། །དེ་ཡང་སྔོན་ཆུ་གཏེར་བསྲུབས་པ་ལས་ཟླ་བ་བྱུང་
བར་འདོད་པ་བཞིན་ཏུ། ཚོགས་གཉིས་ཡོངས་སུ་རྫོགས་པ་ལས་ཤེས་

སྡོམ་གསུམ་འགྲེལ་པ་
འཇམ་དབྱངས་ཞལ་ལུང་།
བྱ་ཐམས་ཅད་ལ་ཆོགས་ཐོགས་མེད་པའི་མཁྱེན་རབ་དང་དམིགས་པ་
མེད་པའི་བརྩེ་བ་སྟེ་ཐུགས་རྗེ་ཆེན་པོ་ཟུང་དུ་འཇུག་པའི་འོད་དཀར་
གྱི་ཟླ་བ་རང་གི་ངང་གིས་འབྱུང་ཞིང་། དེས་གདུལ་བྱ་རྣམས་ལ་ངེས་
གསང་རྡོ་རྗེ་ཐེག་པའི་ལམ་འབྲས་བུ་དང་བཅས་པ་སྟོན་པའི་ཕྲིན་
ལས་ལྷུན་གྱིས་གྲུབ་པའི་གྲུ་ཆར་འབེབས་པ་སྟེ། ཟླ་འོད་བསིལ་བའི་
བྱེད་ལས་དང་ཆོས་མཐུན་པའི་ཕྱིར། དེ་ལྟ་བུའི་མཁྱེན་བརྩེ་ནུས་པའི་
ཡོན་ཏན་ཕུན་སུམ་ཚོགས་པ་དང་ལྡན་པ་དེ་ཉིད་ཀྱི་གདུལ་ཞིང་ཐུན་
མོང་མ་ཡིན་པའི་དབང་གིས། གངས་ཅན་མཁས་གྲུབ་ཡོངས་ཀྱི་གཙུག་
རྒྱན་མཆོག །ཅེས་དམིགས་ཀྱིས་བཀར་ནའང་། དོན་དུ་སངས་རྒྱས་
ཐམས་ཅད་ཀྱི་གསུང་རྣམ་པ་ཐམས་ཅད་པའི་བདག་ཉིད་རྡོ་རྗེ་སློབ་
དཔོན་གྱི་གཟུགས་སུ་བྱོན་པ་ཡིན་པས་ས་གསུམ་ལ་གནས་པའི་མཁས་
པ་དང་གྲུབ་པ་ཐམས་ཅད་ཀྱི་གཙུག་གི་ནོར་བུ་རིན་པོ་ཆེ་འབའ་ཞིག་
པ་ཡིན་ནོ། །དེ་ཡང་བྱང་ཕྱོགས་ཀྱི་ལྗོངས་འདིར་རྒྱལ་བའི་བསྟན་པ་ལ་
སྟོན་པ་གཉིས་པ་ལྟ་བུའི་དུས་གསུམ་སངས་རྒྱས་ཐམས་ཅད་དཔུང་
བསྒྲིལ་བ་ལས་ཀྱང་བཀའ་དྲིན་ཆེས་ཆེར་ལྷག་པ་དང་། རང་ཉིད་ཀྱི་
སྔོན་རབས་དུ་མར་ཐུགས་བསྐྱེད་པ་ནས་བརྩམ་སྟེ། མཐར་བྱང་ཆུབ་
སྙིང་པོར་ལུང་སྟོན་པོའང་ཡིན་པས། ། དེ་དག་གི་སྐུ་དྲིན་ལ་རྗེས་སུ་
དཔག་སྟེ་ཐུགས་བཟོད་དུ་མེད་པའི་མོས་གུས་ཀྱིས་དྲངས་པས་སྒོ་
གསུམ་གུས་པར་འདུད་པའོ། །དགོས་པ་ནི། ཡུལ་དམ་པ་ལ་མཆོད་པར་
བརྗོད་པ་ན་བསྟན་བཅོས་དེའི་དོན་ཡང་དམ་པ་ཡིན་པར་ཤེས་ཏེ་
དཔྱོད་ལྡན་གཞན་འཇུག་པ་དང་། རང་ཉིད་ཚོགས་རྫོགས་པས་བརྩམ་

སྡོམ་གསུམ་འགྲེལ་པ་
འཇམ་དབྱངསཞལ་ལུང།
པ་མཐར་ཕྱིན་པའི་དོན་ཏོ།།
གཉིས་པ་ནི།
འགྲོ་བློའི་དྲི་མ་འཁྲུད་མཁས་དྲང་སྲོང་གིས། །
བློ་གྲོས་བཻཌཱུའི་བུམ་བཟང་རབ་ཐོགས་ནས། །
ལེགས་བཤད་སྡོམ་གསུམ་བདུད་རྩིའི་ཆུ་སྦྱིན་གྱི། །
དོན་གཉེར་སྐྱེ་བོའི་ཚོགས་རྣམས་འདིར་འདུས་ཤིག །
ཅེས་པ་སྟེ། འགྲོ་བ་ཐམས་ཅད་ཀྱི་བློའི་མི་ཤེས་པའི་དྲི་མ་འཁྲུད་
པ་ལ་མཁས་པ་རྩོམ་པ་པོ་རང་ཉིད་གང་འཇིག་རྟེན་ན་ཆེ་བའི་ཡོན་
ཏན་དང་ལྡན་པར་གྲགས་པའི་དྲང་སྲོང་གིས། གསུང་རབ་དགོངས་
འགྲེལ་དང་བཅས་པའི་ཚིག་དོན་འགྲེལ་པ་ལ་མི་འཇིགས་པའི་སྤོབས་
པ་བརྙེས་པའི་བློ་གྲོས་ཕུན་སུམ་ཚོགས་པའི་བཻཌཱུརྱའི་བུམ་པ་བཟང་པོ་
རབ་ཏུ་ཐོགས་ནས་ལེགས་པར་བཤད་པའི་སྡོམ་པ་གསུམ་གྱི་བསྟན་
བཅོས་བདུད་རྩི་སྨན་མཆོག་གི་ཆུ་རྒྱུན་དང་འདྲ་བ་འདི་ཕྱོགས་དང་
རིས་སུ་མ་ཆད་པ་ལ་སྦྱིན་པར་བྱ་བ་ཡིན་གྱི། སྡོམ་པ་གསུམ་དོན་དུ་
གཉེར་བའི་སྐལ་བཟང་སྐྱེ་བོའི་ཚོགས་ཐམས་ཅད་འདིར་འདུས་ལ་
ལོངས་ཤིག་ཅེས་བསྐུལ་ལོ། །ཆོས་མཚུངས་ནི་དྲང་སྲོང་གི་བདུད་རྩིའི་
ཆུ་རྒྱུན་དེས་ནད་གདོན་གྲིབ་སོགས་མི་མཐུན་པའི་ཕྱོགས་ཐམས་ཅད་
ཞི་ནུས་པ་བཞིན་ཏུ། འདིས་ཀྱང་ཐར་པའི་མི་མཐུན་ཕྱོགས་སྡུག་
བསྔལ་དང་ཀུན་འབྱུང་ཐམས་ཅད་གཏན་ནས་གཞོམ་པར་བསྟན་པ་
ཡིན་ནོ། །འདིས་བསྟན་བཅོས་ཀྱི་དགོས་སོགས་རྣམས་ཀྱང་བསྟན་པ་
ཡིན་ཏེ། སྡོམ་པ་གསུམ་བརྗོད་བྱ། དེའི་དོན་བསྟན་བཅོས་འདི་ལས་

སྡོམ་གསུམ་འགྲེལ་པ་
འ ཇམ་དབྱངས་ཞལ་ལུང་།
རྟོགས་པ་ནི་དགོས་པ། དེས་མཐར་ཐུག་བྱང་ཆུབ་ཐོབ་པ་ནི་ཉིང་
དགོས་སོ། །དེའང་སྔ་མ་སྔ་མ་དང་འབྲེལ་བ་ནི་འབྲེལ་པའོ། །
གཉིས་པ་བཤད་པ་རང་གི་ངོ་བོ་བསྟན་པ་ལ་གསུམ། སྤྱིའི་
བཤད་གཞི་རིམ་པར་ཕྱེ་བའི་སྒོ་ནས་མདོར་བསྟན་པ། སྡོམ་
གསུམ་སོ་སོའི་རང་བཞིན་དང་བསླབ་བྱ་བསྟན་པའི་སྒོ་ནས་
རྒྱས་པར་བཤད་པ། དེ་གསུམ་གང་ཟག་གཅིག་གི་རྒྱུད་ལ་
འགལ་མེད་དུ་ཉམས་སུ་ལེན་ཚུལ་གྱིས་མཐའ་དཔྱད་པའི་སྒོ་
ནས་དོན་བསྡུ་བའོ། །དང་པོ་ལ་གསུམ། ཤེས་ཐོབ་ཀྱིས་དམིགས་
པར་བྱ་བའི་ཡུལ་སྦྱང་གཞི་ཁམས་དང་བྲལ་འབྲས་མཐར་ཐུག་
གི་འབྲས་བུ་ངོས་བཟུང་བ། སྒྲུབ་བྱེད་ལམ་གྱི་དབྱེ་བ་སྤྱིར་
བཤད་པ། ཐེག་པ་ཐམས་ཅད་ཀྱི་ལམ་གྱི་གནད་སྡོམ་པ་གསུམ་
གྱི་ཉམས་ལེན་དུ་བསྡུས་པའི་འབྲེལ་གྱིས་ཁོག་དབུབ་པའོ།
དང་པོ་ནི།
་རྫོགས་པ་ཆེན་པོ་ཡེ་ཤེས་སྤྱི་ཡི་གཟུགས། །
ཡོངས་སུ་དག་སྐུ་རྡོ་རྗེ་འཆང་ཆེན་པོ། །
འབྲས་བུའི་མཐར་ཐུག་སངས་རྒྱས་ཉག་གཅིག་སྟེ།།
ཞེས་པ་སྟེ། སྤྱིར་དུ་གཞི་ལམ་འབྲས་བུའི་རྫོགས་པ་ཆེན་པོ་གསུམ་
ལས། འདིར་རྐང་པ་དང་པོས་གཞི་དང་། ཕྱི་མ་གཉིས་ཀྱི་འབྲས་བུ་
སྟོན་པའི་གཞུང་དུ་བཀྲལ་ན་འཆད་བདེ་ཞིང་། དེ་ཡང་སྦྱངགཞི་ནི་
བདེ་གཤེགས་སྙིང་པོ་སྟེ། དེ་ལ་བསྟན་བཅོས་རྣམས་ལས་རིགས་ཞེས་

སྡོམ་གསུམ་འགྲེལ་པ་
འ ཇམ་དབྱངས་ཞལ་ལུང་།
གྲགས་པ་ལ། དབྱེ་ན་གསུམ་སྟེ་ཉན་ཐོས་སྡེ་པ་དང་། སེམས་ཙམ་པ་
དང་། དབུ་མ་པའི་འདོད་ཚུལ་ལོ། །དང་པོ་ནི། སྲིད་པ་དང་སྲིད་པའི་
ཡོ་བྱད་ལ་མ་ཆགས་པའི་སེམས་བྱུང་ལ་འཕགས་རིགས་སུ་འདོད་དེ།
མ་ཆགས་པ་དེ་ལས་ཟག་མེད་ཀྱི་ཆོས་སྐྱེ་བའི་ཕྱིར་ཞེས་འདོད། དེའི་
དོན་ཡང་སྲིད་པ་ནི་ཕུང་པོ་ལྔ་དང་། སྲིད་པའི་ཡོ་བྱད་ནི་ཆོས་གོས་
སོགས་སོ། །འདུལ་བ་ལས། ཆོས་གོས་དང་། བསོད་སྙོམས་དང་། གནས་
མལ་ངན་ངོན་ཙམ་གྱིས་ཆོག་ཤེས་པ་འཕགས་པའི་རིགས་དང་། སྤོང་
བ་དང་སྒོམ་པ་ལ་དགའ་བ་འཕགས་པའི་རིགས་ཏེ་བཞི་གསུངས་པས།
དེ་ལ་དང་པོ་གསུམ་ནི་སྲིད་པའི་ཡོ་བྱད་ཀྱི་གཉེན་པོ་དང་། ཕྱི་མ་ནི་
སྲིད་པའི་གཉེན་པོའོ། །དེ་ལ་སྤོང་བ་ནི་འགོག་པ་དང་། སྒོམ་པ་ནི་ལམ་
བདེན་ནོ། །གཉིས་པ་ནི། བྱང་ས་ལས། དེ་ལ་རང་བཞིན་གྱིས་གནས་
པའི་རིགས་ནི་སྐྱེ་མཆེད་དྲུག་གིས་ཁྱད་པར་དུ་བྱས་པ་སྟེ། དེ་ནི་གཅིག་
ནས་གཅིག་ཏུ་བརྒྱུད་དེ་འོང་ལ་ཐོག་མ་མེད་པའི་དུས་ཅན་ཆོས་ཉིད་
ཀྱིས་འཐོབ་པའོ། །ཞེས་དང་། གསུམ་པ་ནི། ཕལ་པོ་ཆེར། ཀྱེ་རྒྱལ་བའི་
སྲས་བྱང་ཆུབ་སེམས་དཔའི་རིགས་ཞེས་བྱ་བ་ནི་ཆོས་ཀྱི་དབྱིངས་ལྷུར་
ལེན་པ་ནམ་མཁའ་ལྟར་ཡངས་པ་རང་བཞིན་གྱིས་འོད་གསལ་བ་སྟེ།
ཞེས་གསུངས་པས། དྲི་བཅས་དེ་བཞིན་ཉིད་ལ་སངས་རྒྱས་ཀྱི་རིགས་
སུ་འདོད་པ་ཡིན་ཏེ། མདོ་ཏིང་འཛིན་རྒྱལ་པོ་ལས། བདེ་གཤེགས་སྙིང་
པོས་འགྲོ་ཀུན་ཡོངས་ལ་ཁྱབ། །ཅེས་གསུངས་ཏེ། འོ་ན་སེམས་ཅན་
རྣམས་ལ་བདེ་གཤེགས་སྙིང་པོ་དེ་ཚུལ་ཇི་ལྟར་ཡོད་ཅེ་ན། སྟོང་གསལ་
འགག་མེད་འདུས་མ་བྱས་པའི་རང་བཞིན་དུ་གནས་ཏེ། དཔེར་ན་འོ་

མ་ལ་མར་གྱིས་ཁྱབ་པའམ། ཏིལ་ལ་ཏིལ་མར་གྱིས་ཁྱབ་པ་ལྟར་གནས་
སོ༑ །རྒྱུད་བླ་མ་ལས། རྫོགས་སངས་སྐུ་ནི་འཕྲོ་ཕྱིར་དང་། །དེ་བཞིན་
ཉིད་དབྱེར་མེད་ཕྱིར་དང་། །རིགས་ཡོད་ཕྱིར་ན་ལུས་ཅན་ཀུན། །རྟག་
ཏུ་སངས་རྒྱས་སྙིང་པོ་ཅན། །ཞེས་རྒྱུ་མཚན་གསུམ་གྱིས་བསྟན་པའོ། །
དེའི་དོན་སེམས་ཅན་ཐམས་ཅད་ལ་ཆོས་སྐུ་སྟོང་པ་ཉིད་ཀྱིས་ཁྱབ་
པའི་ཕྱིར་དང་། སེམས་ཅན་དང་སངས་རྒྱས་གཉིས་ཆོས་ཉིད་དེ་
བཞིན་ཉིད་ལ་བཟང་ངན་ནམ་ཆེ་ཆུང་སོགས་དབྱེ་བ་མེད་པའི་ཕྱིར་
དང་། སེམས་ཅན་གྱི་རྒྱུད་ལ་སངས་རྒྱས་འབྱུང་རུང་གི་རིགས་ཡོད་
པའི་ཕྱིར་རོ། །དེ་ཉིད་གསང་སྔགས་རྡོ་རྗེ་ཐེག་པའི་སྐབས་སུ་གཞི་རྒྱུད་
རང་བཞིན་ལྷུན་གྱིས་གྲུབ་པའི་དཀྱིལ་འཁོར་ཞེས་གྲགས་ཏེ། མི་འགྱུར་
བའི་བདེ་བ་ཆེན་པོ་དང་རྣམ་ཀུན་མཆོག་ལྡན་གྱི་སྟོང་ཉིད་དབྱེར་མི་
བྱེད་པའི་སེམས་ཉིད་ཡེ་ནས་སྐུ་གསུམ་འདུ་འབྲལ་མེད་པའི་དཀྱིལ་
འཁོར་ཆེན་པོ་ལྷུན་གྱིས་གྲུབ་པར་རྫོགས་པས་ན་རྫོགས་པ་ཆེན་པོ་སྟེ།
ཐུགས་ཐིག་ལས། གཞི་གནས་རིག་པ་ངོ་བོ་རང་བཞིན་དང་། །ཐུགས་
རྗེ་གསུམ་སྟེ་རྒྱལ་བའི་སྙིང་པོ་ལ། །སྐུ་གསུམ་རང་ཆས་བཞུགས་པར་
བཤད་པ་ཡིན། །ཞེས་དང་། དེ་ཉིད་ཆོས་ཉིད་རིས་མེད་སྲིད་ཞི་ཀུན་
ཁྱབ་ཀྱི་ཡེ་ཤེས་ཡིན་པས་ན་ཡེ་ཤེས་ཐམས་ཅད་ཀྱི་སྤྱི་གཟུགས་ཀྱང་
ཡིན་ཏེ། རྒྱས་པ་ལས། རྣམ་རྟོག་ཀུན་གཞི་མ་ཡིན་པ། །རང་བཞིན་མེད་
པ་དོན་གྱི་གཞི། །དེ་ནི་ཆོས་ཀྱི་དབྱིངས་ཞེས་བྱ། །དེ་བཞིན་ཉིད་ཀྱི་ཡེ་
ཤེས་སོ། །ཞེས་སོ། །དེའི་དོན་བདག་གཉིས་ཀྱི་རྣམ་པར་རྟོག་པ་ཀུན་གྱི་
གཞི་མ་ཡིན་པ་རང་བཞིན་གྱིས་གྲུབ་པ་མེད་པ་དོན་གྱི་གཞི་དེ་ལ་

ཆོས་ཀྱི་དབྱིངས་དང་དེ་བཞིན་ཉིད་ཀྱི་ཡེ་ཤེས་ཞེས་བྱའོ། །དེ་བཞིན་ཏུ་
ཆོས་ཉིད་ལ་དབྱེ་བ་བྱར་མེད་ཀྱང་རྒྱུད་ལྡན་གྱི་གང་ཟག་ལ་ལྟོས་ནས་
མིང་གསུམ་སྟེ། རྒྱུད་བླར། མ་དག་མ་དག་དག་པ་དང་། །ཤིན་ཏུ་རྣམ་
དག་གོ་རིམ་བཞིན། །སེམས་ཅན་བྱང་ཆུབ་སེམས་དཔའ་དང་། །དེ་
བཞིན་གཤེགས་པ་ཞེས་བརྗོད་དོ། །ཞེས་དང་། དེའི་དོན་མཐོང་སྤངས་
སྒོམ་སྤངས་ཐམས་ཅད་ཀྱིས་མ་དག་པ་སེམས་ཅན་དང་། སྒོམ་སྤངས་
ཀྱིས་མ་དག་པ་དང་མཐོང་སྤངས་ཀྱིས་དག་པ་བྱང་སེམས་དང་།
གཉིས་ཀས་དག་པ་དེ་བཞིན་གཤེགས་པའོ། །དེས་སྦྱང་གཞི་ཁམས་
མདོ་ཙམ་བཤད་གྲུབ་ནས། ཕྱོགས་གཉིས་པ་འབྲས་བུ་འཆད་པ་ནི། དེ་
ཡང་སྦྱང་གཞི་བདེ་གཤེགས་སྙིང་པོ་དེ། སྦྱོང་བྱེད་སྡོམ་པ་གསུམ་དང་
ཁྱད་པར་དུ་རྡོ་རྗེ་ཐེག་པའི་སྨིན་གྲོལ་གྱི་ལམ་ཟབ་མོས་དཔྱིས་འབྱིན་
པར་སྦྱངས་ཏེ། སྒྲིབ་གཉིས་བག་ཆགས་དང་བཅས་པ་ཡོངས་སུ་དག་
པའི་སྐུ་ནི་སྤོང་བ་ཆེན་པོ་དང༌། ཤེས་བྱ་ཇི་སྙེད་པ་ཐམས་ཅད་མ་
འདྲེས་ས་ལེར་གཟིགས་པའི་ཡེ་ཤེས་ནི་རྟོགས་པ་ཆེན་པོ་སྟེ་དེ་གཉིས་
རང་དོན་ཕུན་ཚོགས་དང་། ཐུགས་རྗེ་ཆེན་པོས་འགྲོ་བ་མཐའ་དག་གི་
དོན་འབད་མེད་ལྷུན་གྲུབ་ཅིག་ཅར་དུ་མཛད་པ་ནི་སེམས་ཆེན་པོ་སྟེ་
གཞན་དོན་ཕུན་ཚོགས་ཏེ། རྒྱན་ལས། སེམས་ཅན་ཀུན་མཆོག་ཉིད་
སེམས་དང་། །སྤོང་དང་རྟོགས་དང་གསུམ་པོ་ལ། །ཆེན་པོ་གསུམ། །ཞེས་
འབྱུང་བའི་ཕྱིར། དེ་ལྟར་ན་མེད་སྣང་གློ་བུར་བའི་སྒྲིབ་གཉིས་བག་
ཆགས་དང་བཅས་པ་དག་སྟེ་དོན་གཉིས་ལྷུན་གྱིས་གྲུབ་པ་སྐུ་གསུམ་
ཡེ་ཤེས་ལྔའི་ངོ་བོར་འཚང་རྒྱ་བ་ན་ཀུན་ཏུ་བཟང་པོའམ་རྡོ་རྗེ་འཆང་

ཆེན་པོ་ཞེས་བྱ་བ་དེ་ནི་ཐེག་པ་ཐམས་ཅད་ཀྱི་འབྲས་བུའི་མཐར་ཐུག་
པ་སངས་རྒྱས་ཉག་གཅིག་དེ་ཡིན་ནོ། །དེ་ལ་སྐུ་གསུམ་ནི། དབྱིངས་
ཐོག་ཏུ་རིག་པའི་ཡེ་ཤེས་གྲོལ་བ་ཟུང་འཇུག་ཆོས་ཀྱི་སྐུ་དང༌། དེ་ལས་
མ་གཡོས་བཞིན་ཏུ་ས་བཅུའི་སེམས་དཔའ་ལ་མཚན་དཔེའི་རྣམ་པ་
སྣང་བའི་གཟུགས་བརྙན་ལོངས་སྐུ་དང་། སོ་སྐྱེ་རྣམས་ལ་མོས་པ་དང་
མཐུན་པ་སངས་རྒྱས་ཀྱི་གཟུགས་བརྙན་ཅི་རིགས་སུ་སྣང་བ་སྤྲུལ་པའི་
སྐུ་སྟེ་སྐུ་གསུམ་དང་། དེ་གསུམ་ལྡོག་ཆའི་སྒོ་ནས་དབྱེ་ན་སྐུ་གསུམ་
སྣང་ཆ་མ་འདྲེས་པའི་ཆ་ནས་མངོན་པར་བྱང་ཆུབ་པའི་སྐུ་དང་།
དབྱེར་མི་ཕྱེད་པའི་ཆ་ནས་རྡོ་རྗེའི་སྐུ་སྟེ་གཉིས་པོ་བསྣན་པས་སྐུ་ལྔའོ།།
དེ་ལ་བརྟེན་པའི་ཡེ་ཤེས་ནི། ཆོས་ཐམས་ཅད་ཅིར་ཡང་མི་དམིགས་པ་
ཆོས་དབྱིངས་ཡེ་ཤེས། གསལ་ལ་རྟོག་པ་མེད་པ་མེ་ལོང་ཡེ་ཤེས། འཁོར་
འདས་ཀྱི་མཐའ་ལ་མི་གནས་པར་གཅིག་ཏུ་རྟོགས་པ་མཉམ་ཉིད་ཡི་
ཤེས། ཆོས་ཅན་མ་ལུས་པ་མངོན་སུམ་ས་ལེར་གཟིགས་པ་སོར་རྟོག་ཡེ་
ཤེས། འགྲོ་དོན་མཛད་པ་ལ་ཐོགས་པ་མེད་པའི་ཕྲིན་ལས་འཇུག་པ་བྱ་
གྲུབ་ཡེ་ཤེས་སོ། །དེ་དག་ཀྱང་ཆོས་དབྱིངས་ཡེ་ཤེས་ཇི་ལྟ་བ་མཁྱེན་
པའི་ཡེ་ཤེས་དང་། ཕྱི་མ་བཞི་ཇི་སྙེད་པ་མཁྱེན་པའི་ཡེ་ཤེས་སུ་འདུ་
བས་གཉིས་སོ། །
་གཉིས་པ་བགྲོད་བྱེད་ལམ་གྱི་དབྱེ་བ་སྤྱིར་བཤད་པ་ལ་
བཞི། བགྲོད་པ་གཅིག་པའི་ལམ་ངོས་བཟུང་བ། རྣམ་གྲོལ་གྱི་
ལམ་ཐམས་ཅད་ཐེག་དགུར་འདུ་ཚུལ་བཤད་པ། རིགས་ཅན་
གསུམ་སོ་སོར་སྔགས་ཀྱི་ལམ་ཞུགས་ཡོད་པར་བསྟན་པ། བློ་

ཁྱད་ཀྱིས་སྔགས་ལམ་ལ་འཇུག་སྒོ་མི་འདྲ་བ་མང་ཡང་འདིར་
བཤད་བྱ་མིན་པར་བསྟན་པའོ། །དང་པོ་ལ་གསུམ། སྔགས་ལམ་
ཉིད་མ་བསྟན་པར་མཐར་ཐུག་གི་འབྲས་བུ་མི་འཐོབ་པར་
བསྟན་པ། ཐེག་པ་གཞན་ཐམས་ཅད་དེའི་ལམ་སྟེགས་སུ་འགྲོ་
ཚུལ་བཤད་པ། དེ་ལ་སྔགས་ལམ་ཉིད་བགྲོད་པ་གཅིག་པའི་
ལམ་ཡིན་པར་གྲུབ་པའོ། །དང་པོ་ནི།
ཟབ་རྒྱས་ཆོས་ཀྱི་སྒོ་འཕར་བགྲང་ཡས་ཀྱང་།།
གསང་ཆེན་སྨིན་གྲོལ་ལམ་མཆོག་མ་བརྟེན་པར། ། །
ཐོབ་པ་མིན་ཞེས་རྫོགས་སངས་རྒྱས་དེས་གསུངས། །
ཞེས་པ་སྟེ། ཟབ་པ་ཇི་ལྟ་བ་སྟོང་པ་ཉིད་སྟོན་པ་དང་། རྒྱས་པ་ཇི་
སྙེད་པ་ཀུན་རྫོབ་ཀྱི་ཕྱོགས་རྣམས་སྟོན་པའི་ཆོས་ཀྱི་སྒོ་འཕར་བགྲང་
མཐའ་ཡས་པ་ཞིག་གསུངས་ཀྱང་གསང་ཆེན་རྡོ་རྗེ་ཐེག་པའི་སྨིན་གྲོལ་
གྱི་ལམ་མཆོག་མ་བརྟེན་པར་འབྲས་བུ་མཐར་ཐུག་སངས་རྒྱས་ཉག་
གཅིག་དེ་ཐོབ་པ་མིན་ཞེས་རྫོགས་པའི་སངས་རྒྱས་དེས་གསུངས་སོ།
གསང་སྙིང་ལས། འཇིག་རྟེན་དྲུག་གི་ཕྱོགས་བཅུ་ན། །འདས་དང་ད་ལྟ་
བྱུང་བ་ཡི། །རྒྱལ་བའི་དཀྱིལ་འཁོར་མ་ལུས་པ། །བསྙེན་ནས་སྐུ་ལྔ་ལྷུན་
གྱིས་རྫོགས། །ཞེས་སོ། །
གཉིས་པ་ནི།
ཇི་སྲིད་སེམས་ཀྱི་འཇུག་པ་མ་ཟད་པར། །
བསམ་ཡས་ཐེག་པའི་གྲངས་མཐར་ཐུག་པ་མེད། །
བགྲོད་གཅིག་ལམ་ལ་དཀྲི་བའི་ངལ་སྟེགས་ཏེ།།

རང་རང་རྗེས་མཐུན་འབྲས་བུ་བླ་དང་བཅས། །
ཞེས་པ་སྟེ། ཇི་སྲིད་དུ་སེམས་ཀྱི་རྣམ་པར་རྟོག་པའི་འཇུག་པ་མ་
ཟད་ཀྱི་བར་དུ་བསམ་གྱིས་མི་ཁྱབ་པར་མཐའ་ཡས་པའི་ཐེག་པའི་
གྲངས་མཐའ་ལའང་ཐུག་པ་མེད་དེ་ལང་གཤེགས་ལས། ཇི་སྲིད་སེམས་
ཀྱི་འཇུག་པའི་བར། །ཐེག་པའི་མཐའ་ལ་ཐུག་པ་མེད། །ཅེས་སོ། །དེ་
ལྟར་གནས་སྐབས་སུ་ཐེག་པ་གསུམ་དང་དགུ་ལ་སོགས་པ་བསྟན་པ་
རྣམས་ནི་རེ་ཞིག་དེ་དང་དེས་འདུལ་པའི་གདུལ་བྱ་རྣམས་དྲང་བའི་
ཐབས་སུ་བསྟན་པ་ཡིན་ནོ། །མཐར་དེ་དག་ཀྱང་སངས་རྒྱས་རྣམས་ཀྱི་
བགྲོད་པ་གཅིག་པའི་ལམ་རྡོ་རྗེ་ཐེག་པ་ལ་དཀྲི་བའི་ངལ་སྟེགས་ཙམ་
དུ་གསུངས་པ་ཡིན་ཏེ། ཅི་ཞིག་ན་ཐེག་པ་དེ་དག་གིས་རང་རང་དང་
རྗེས་སུ་མཐུན་པའི་འབྲས་བུ་མཐར་ཐུག་པ་རེ་ཐོབ་མོད། འོན་ཀྱང་
དེས་གོ་མི་ཆོད་པས་ད་དུང་བླ་སྟེ་གོང་དུ་བགྲོད་བྱ་དང་བཅས་པ་ཡིན་
པའི་ཕྱིར། སྙིང་པོ་ལས། ས་རྣམས་ཁྱད་པར་བཀོད་པ་ཡང་། །གསང་
བའི་སྙིང་པོར་འགྲོ་བའི་ལམ། །ཞེས་སོ། །
གསུམ་པ་ནི། །
འོན་ཀྱང་ཐེག་པ་སོ་སོའི་ངེས་འབྱུང་ལས། །
ཐེག་གཅིག་ལམ་ལ་མ་ཞུགས་འབྲས་འཐོབ་ཅི། །
ཞེས་པ་སྟེ། མཚན་ཉིད་སྡེ་གསུམ་དང་ཕྱི་རྒྱུད་སྡེ་གསུམ་གྱི་ཐེག་པ་
རྣམས་ཀྱིས་རང་རང་གི་ལམ་གྱི་མི་མཐུན་ཕྱོགས་འཁོར་དང་བཅས་པ་
སྤངས་པའི་འབྲས་བུ་རེ་ཐོབ་ཀྱང་ཐེག་པ་སོ་སོའི་ངེས་པར་འབྱུང་
བའི་མྱང་འདས་ཙམ་ལས། བླ་ན་མེད་པའི་ཐེག་པ་གཅིག་པུ་གསང་

སྔགས་རྡོ་རྗེ་ཐེག་པའི་ལམ་ལ་མ་ཞུགས་པར་མཐར་ཐུག་གི་འབྲས་བུ་
ཐོབ་པ་ཅི་ཞིག་ཡོད་དེ་མེད་དེ། ཇི་སྐད་དུ། ཐེག་པ་གསུམ་གྱིས་ངེས་
འབྱུང་ལ། །ཐེག་པ་གཅིག་གི་འབྲས་བུར་གནས། །ཞེས་སོ། །
གཉིས་པ་རྣམ་གྲོལ་གྱི་ལམ་ཐམས་ཅད་ཐེག་དགུར་འདུ་
ཚུལ་བཤད་པ་ནི།
འདིར་ནི་རྫོགས་པ་ཆེན་པོའི་རིང་ལུགས་ལྟར།།
ཉན་ཐོས་རང་རྒྱལ་བྱང་ཆུབ་སེམས་དཔའ་ལ། །
མཚན་ཉིད་རྒྱུ་ཡི་ཐེག་པ་གསུམ་ཞེས་གསུངས། །
ཀྲི་ཡ་ཨུ་པ་ཡོ་ག་ཕྱི་རྒྱུད་གསུམ། །
བླ་མེད་ཕ་རྒྱུད་མ་ཧཱ་ཡོ་ག་དང་།།
མ་རྒྱུད་ཨ་ནུ་ཡོ་གར་གྲགས་པ་དང་། །
གཉིས་མེད་རྒྱུད་སྡེ་ཨ་ཏི་ཡོ་ག་ལ། །
ནང་རྒྱུད་གསུམ་ཞེས་ཐེག་པ་རིམ་དགུར་བསྡུ། །
ཞེས་པ་སྟེ། བསྟན་བཅོས་འདིར་ནི་གསང་སྔགས་རྫོགས་པ་ཆེན་
པོའི་རིང་ལུགས་ལྟར་ཐེག་པ་རིམ་པ་དགུར་རྣམ་པར་བཞག་པ་ཡིན་
ཏེ། སྤྱི་མདོ་ལས། དོན་དམ་ངེས་པའི་ཐེག་པ་ནི། །གསུམ་དུ་ངེས་པར་
སྣང་བ་སྟེ། །ཀུན་འབྱུང་འདྲེན་དང་དཀའ་ཐུབ་རིག །དབང་བསྒྱུར་
ཐབས་ཀྱི་ཐེག་པའོ། །ཞེས་པ་ལྟར་རེ་རེ་ལའང་གསུམ་གསུམ་དུ་ཕྱེ་བས་
དགུའོ། །དེ་ཡང་ཆོས་ཐ་དད་པའི་རིམ་པ་དགུ་ཡོད་པ་མིན་ཏེ། ཉན་
རང་གི་ཐེག་པར་གནས་སྐབས་པའི་ཐར་པ་ཙམ་ལས། མཐར་ཐུག་གི་
ལམ་འབྲས་གཉིས་ཀ་མ་བསྟན་པས། རང་འབྲས་མཐར་ཕྱིན་ནས་ཀྱང་

སླར་ཐེག་ཆེན་དུ་འཇུག་དགོས་པས་དེར་འདུ་ཞིང་། ཕར་ཕྱིན་དང་ཕྱི་
རྒྱུད་སྡེ་གསུམ་དུ་མཐར་ཐུག་གི་འབྲས་བུ་བསྟན་ཀྱང་། དེར་བགྲོད་
བྱེད་ཀྱི་ལམ་རྫོགས་པར་མ་བསྟན་ཅིང་། སྔགས་བླ་མེད་དུ་ནི་ལམ་དང་
འབྲས་བུ་གཉིས་ཀ་རྫོགས་པར་བསྟན་པས་ན་ཁྱད་པར་དུ་འཕགས་པ་
ཡིན་ནོ། །དེས་ན་དང་པོ་ཀུན་འབྱུང་འདྲེན་པའི་ཐེག་པ་ལ་གསུམ་སྟེ།
ཉན་ཐོས་ནི། ལྟ་བ་གང་ཟག་གིས་བདག་རང་བཞིན་མེད་པ་རྟོགས་
ཀྱང་། ཆོས་བདག་གཟུང་བ་རྡུལ་ཕྲན་ཆ་མེད་དང་། ཤེས་པ་སྐད་ཅིག་
ཆ་མེད་དོན་དམ་དུ་ལྟ་ཞིང་། སྤྱོད་པ་རང་ཉིད་ཞི་བདེའི་བསམ་པས་
སོ་ཐར་རིས་བདུན་ལ་གནས་ཏེ། སྒོམ་པ་མི་སྡུག་པ་སྒོམ་པ་སོགས་ཞི་
གནས་ཀྱིས་སེམས་ལས་རུང་དུ་བསྒྲུབས་ནས། ལྷག་མཐོང་བདེན་བཞི་
མི་རྟག་བཅུ་དྲུག་བསྒོམ་པ་ཡིན་ཏེ། དེ་ཡང་སྡུག་བསྔལ་གྱི་བདེན་པ་
ནད་ལྟ་བུ་དང་། ཀུན་འབྱུང་ནད་དེའི་རྒྱུ་ལྟ་བུ་དང་། འགོག་བདེན་
ནད་ལས་གྲོལ་བ་ལྟ་བུ་དང་། ལམ་བདེན་ནད་ཀྱི་གཉེན་པོའི་སྨན་ལྟ་
བུར་རྟོགས་པས། དེས་ན་སྡུག་བསྔལ་ཤེས་བྱ། ཀུན་འབྱུང་སྲུང་བྱ།
འགོག་པ་མངོན་དུ་བྱ་བའམ་ཐོབ་བྱ། ལམ་རྒྱུད་ལ་བརྟེན་བྱ་དང་། དེ་
རེ་རེ་ལའང་བཞི་བཞིར་ཕྱེ་བའི་བདེན་ཆུང་བཅུ་དྲུག་སྟེ། ཇི་སྐད་དུ།
མི་རྟག་སྡུག་བསྔལ་སྟོང་བདག་མེད། །རྒྱུ་དང་ཀུན་འབྱུང་རབ་སྐྱེ་རྐྱེན།།
འགོག་ཞི་གྱ་ནོམ་ངེས་འབྱུང་དང་། ལམ་རིགས་སྒྲུབ་པ་ངེས་འབྱིན་ནོ།།
ཞེས་སོ། །འབྲས་བུ་ནི། རྒྱུན་ཞུགས། ལན་ཅིག་ཕྱིར་འོང་བ། ཕྱིར་མི་འོང་
བ་སྟེ་གནས་སྐབས་ཀྱི་འབྲས་བུ་གསུམ་དང་། མཐར་ཐུག་གི་འབྲས་བུ་
ལྷག་བཅས་ལྷག་མེད་ཀྱི་དགྲ་བཅོམ་པ་ཐོབ་བོ། །འབྲས་བུ་བཞི་པོ་རེ་

རེ་ལའང་། ཞུགས་གནས་གཉིས་གཉིས་ཕྱེ་བས་བརྒྱད་དེ། དབྱེ་གཞི་ལ་
ལྟོས་ནས་སྐྱེས་བུ་ཟུང་བཞི་དང་། དབྱེ་ཆོས་ལ་ལྟོས་ནས་གང་ཟག་ཡ་
བརྒྱད་ཅེས་བྱའོ། །རང་རྒྱལ་ནི། ལྟ་བ་གང་ཟག་གི་བདག་དང་། ཆོས་
བདག་གཟུང་བ་རང་བཞིན་མེད་པར་རྟོགས་ཀྱང་། ཤེས་པ་སྐད་ཅིག་
མ་དོན་དམ་དུ་ལྟ་སྟེ། རྒྱུན་ལས། །གཟུང་དོན་རྟོག་པ་སྤོང་ཕྱིར་དང་། །
འཛིན་པ་མི་སྤོང་ཕྱིར་དུ་ནི། །རྟེན་གྱིས་བསེ་རུ་ལྟ་བུའི་ལམ། །ཡང་དག་
བསྡུས་པར་ཤེས་པར་བྱ། །ཞེས་དང་། སྤྱོད་པ་ནི། ཡང་འབྱེད་འཕྲུལ་ལྡེ་
ལས༑ ཉན་ཐོས་རང་རྒྱལ་སྲུང་མཚམས་ནི། །ཉིས་བརྒྱ་ལྔ་བཅུའི་འདུལ་
ཁྲིམས་ཡིན། །ཅེས་དང་། སྒོམ་པ་བདེན་བཞི་བཅུ་དྲུག་གི་སྟེང་དུ། རྟེན་
འབྲེལ་ལུགས་འབྱུང་བཀགས་ནས་ལུགས་ལྡོག་སྟོང་པ་བཅུ་གཉིས་
ཁྲིགས་ཆགས་སུ་སྒོམ་པར་བྱེད་པའོ། །འབྲས་བུ་དབང་རྣོན་བསེ་རུ་ལྟ་
བུས་ནི། །ཉན་ཐོས་ཀྱི་སྡེ་སྣོད་ལ་དམིགས་ནས་བསྐལ་པ་བརྒྱ་བར
ཚོགས་བསགས་ཏེ། མཐར་སངས་རྒྱས་མི་བཞུགས་པའི་ཞིང་དུ་སྟན་
ཐོག་གཅིག་ཏུ་སྦྱོར་ལམ་དྲོད་ནས་མི་སློབ་ལམ་གྱི་བར་དུ་མངོན་དུ་
བྱས་ཏེ་རང་རྒྱལ་དགྲ་བཅོམ་ཐོབ་པ་ཡིན་ནོ། །བྱང་སེམས་ནི། ལྟ་བ་
ཆོས་ཐམས་ཅད་བདག་མེད་པར་རྟོགས་ཏེ། སྤྱོད་པ་ཕར་ཕྱིན་དྲུག་
དང་བསྡུ་དངོས་བཞི་ལ་སྤྱོད་ཅིང་། སྒོམ་པ་ནི་སློབ་ལམ་བཞིར་བྱང་
ཕྱོགས་སོ་བདུན་བསྒོམ་སྟེ། མཐར་འབྲས་བུས་བསྐལ་པ་གྲངས་མེད་
གསུམ་དུ་མི་སློབ་ལམ་བཅུ་གཅིག་ཀུན་ཏུ་འོད་ཀྱི་སར་རང་དོན་ཆོས་
ཀྱི་སྐུར་གྲོལ་ཏེ་གཞན་དོན་གཟུགས་སྐུ་གཉིས་ལ་བརྟེན་ནས་སེམས་
ཅན་གྱི་དོན་འཁོར་བ་མ་སྟོང་བར་དུ་མཛད་པ་ཡིན་ནོ། །དེ་གསུམ་

གྱིས་ཀུན་འབྱུང་ལས་དང་ཉོན་མོངས་པའི་ལམ་ནས་ཐར་པར་འདྲེན་
པར་བྱེད་པས་ན་ཀུན་འབྱུང་འདྲེན་པའི་ཐེག་པ་དང་། སོ་སོའི་ལམ་
དེས་མཐར་ཐུག་གི་འབྲས་བུ་དེ་མཚོན་པར་བྱེད་པས་ན་མཚན་ཉིད་
དང་། དེ་ལ་སྦྱོར་བར་བྱེད་པའི་རྒྱུ་ཙམ་ཡིན་པས་ན་རྒྱུའི་ཐེག་པ་ཞེས་
བྱའོ། །གཉིས་པ་དཀའ་ཐུབ་རིག་བྱེད་ཀྱི་ཐེག་པ་ལ་གསུམ་སྟེ། ཀྲི་ཡ་སྟེ་
བྱ་རྒྱུད་དུ། ཆུ་དང་ཅོད་པན་གྱི་དབང་མཐའ་རྟེན་བཅས་བསྐུར་ནས་
སྣོད་རུང་དུ་བསྒྲུབས་ནས། ལྟ་བ་བདག་གི་དེ་ཁོ་ན་ཉིད་དོན་དམ་པར་
སེམས་ཉིད་དག་པ་སྟོང་གསལ་ཡེ་ཤེས་ཆེན་པོ་ཡོད་མེད་སྣང་སྟོང་གི་
མཐའ་བཞི་དང་བྲལ་བ་དང་། སྤྱོད་པ་ཁྲུས་དང་གཙང་སྦྲ་སོགས་ལུས་
ངག་གི་བྱ་བ་གཙོ་བོར་བྱེད་ཅིང་། སྒོམ་པ་བྱ་རྒྱུད་ཙམ་པོ་བ་ལ་བདག་
ཉིད་ལྷར་བསྐྱེད་པ་མེད་ཀྱང་། བྱ་རྒྱུད་ཁྱད་པར་ཅན་ལ་ལྷའི་དེ་ཁོ་ན་
ཉིད་བདག་ཉིད་ལྷ་དྲུག་གི་སྒོ་ནས་བསྐྱེད་དེ། དེ་ཡང་། སྟོང་པ་ཡི་གེ་སྒྲ་
གཟུགས་དང་། །ཕྱག་རྒྱ་མཚན་མ་དྲུག་ཡིན་ནོ། །ཞེས་བདག་གི་དེ་ཁོ་ན་
ཉིད་བསྒོམ་པ་སྟོང་པའི་ལྷ། དེ་ལས་ཀུན་རྫོབ་བྱང་སེམས་ཟླ་དཀྱིལ་གྱི་
རྣམ་པར་བསྒོམ་པ་ཡི་གེའི་ལྷ། ཟླ་བའི་སྟེང་དུ་བཟླ་བྱའི་སྔགས་རང་སྒྲ་
བཅས་བཀོད་པ་སྒྲའི་ལྷ། དེ་ཡོངས་སུ་གྱུར་པ་ལས་རིགས་གསུམ་སོ་
སོའི་ལྷ་བསྒོམ་པ་གཟུགས་ཀྱི་ལྷ། དེ་ལ་རང་རང་གི་རིགས་གང་ཡིན་པ་
དེའི་དམ་རྒྱས་འདེབས་པ་ཕྱག་རྒྱའི་ལྷ། གནས་སྐབས་ཐམས་ཅད་དུ་
ལྷའི་ཏིང་ངེ་འཛིན་གྱི་འདུ་ཤེས་དང་མི་འབྲལ་བ་མཚན་མའི་ལྷ་སྟེ་
དྲུག་གི་སྒོ་ནས་བདག་དམ་ཚིག་པར་བསྐྱེད། དེའི་མདུན་དུ་ཡེ་ཤེས་པ་
སྤྱན་དྲངས་ཏེ་རྗེ་ཁོལ་གྱི་ཚུལ་དུ་བལྟས་ནས་མཆོད་བསྟོད་སོགས་བྱ་༌་

བ་དང་། བཟླས་བརྗོད་ཀྱི་དེ་ཁོ་ན་ཉིད། བསམ་གཏན་ཕྱི་མ་ལས། སྒྲ་
གནས། །ཡན་ལག་མ་ཉམས་གསང་སྔགས་བཟླས། །ངལ་ན་བདག་ལ་
ངལ་བསོས་ཤིག །ཅེས་པ་ལྟར། གཞི་བདག་མདུན་ལྷ་རུ་བསྒོམ་པ་དང་།
ཕྲེང་སྒྲ་གདངས་བཅས་གསལ་བཏབ་སྟེ། སྲོག་རྩོལ་བསྒོམས་པའི་སྦྱོར་
སེམས་དེའི་ཐུགས་ཀར་ཟླ་དཀྱིལ་བསམ་པ།
བས་ལྷ་སྔགས་ལ་དམིགས་པ་རྩེ་གཅིག་ཏུ་བསྒྲིལ་ཏེ་བཟླ་བ་དང་།
བསམ་གཏན་གྱི་དེ་ཁོ་ན་ཉིད་ནི། སྔ་མ་ལས། གསང་སྔགས་མེར་གནས་
དངོས་གྲུབ་སྟེར། །སྒྲར་གནས་རྣལ་འབྱོར་སྟེར་བ་དྲན། །སྒྲ་མཐས་ཐར་
པ་སྟེར་བར་བྱེད། །ཅེས་པ་ལྟར། རང་ཉིད་ལྷར་གསལ་བའི་ཐུགས་ཀར་
མེ་དཔུང་གི་དབུས་སུ་ཟླ་བ་སྔགས་ཕྲེང་བཅས་གསལ་བཏབ་སྟེ་སྲོག་
བསྡམས་པའི་སྦྱོར་བས་བསླབ་པ་མེར་གནས་ཏེ་ཞི་སོགས་ལས་ཐམས་
ཅད་སྒྲུབ་པའི་གཞིའོ། །དེ་ནས་སྔགས་ཕྲེང་ལས་རང་སྒྲ་དྲིལ་བུའི་སྒྲ་
ལྟར་གྲགས་པར་བསམས་ནས་སྲོག་བསྡམས་པ་ནི་སྒྲར་གནས་ཏེ་ཞི་
གནས་སྒྲུབ་པའི་རྟེན་གཞི་དང་། སྔགས་ཀྱི་སྒྲ་ཙམ་དེའང་དཔྱད་ཅིང་
གཞིག་ན་ཅིར་ཡང་མ་གྲུབ་པ་རྣམ་པར་མི་རྟོག་པའི་ཡེ་ཤེས་ཀྱི་ངང་ལ་
མཉམ་པར་འཇོག་པ་སྒྲ་མཐར་ཏེ། ལྷག་མཐོང་འཆར་བའི་ཉེར་ལེན་
གྱི་རྒྱུར་གྱུར་པའོ། །འབྲས་བུ་མི་ཚེ་བདུན་ན་རིགས་གསུམ་རྡོ་རྗེ་འཛིན་
པའི་ས་སྐུ་གསུམ་ཡེ་ཤེས་ལྔའི་བདག་ཉིད་དུ་འཐོབ་པའོ། །བྱ་རྒྱུད་ཙམ་
ཁྱད་ཀྱི་སྐབས་འདིར་ཡོངས་རྫོགས་བསྟན་པའི་མངའ་བདག་དཔལ་
ས་སྐྱ་པ་རྣམས་ཀྱིས་ནི་བདག་བསྐྱེད་ལྷར་མེད་པ་ཁྱད་པར་ཅན་དང་།

ཡོད་པ་རྣམས་བྱ་རྒྱུད་སྤྱོད་རྒྱུད་དུ་བཀྲལ་བ་ཡིན་པས་ཙམ་པོ་བ་ཡིན་
ནོ་གསུངས། ཨུ་པ་ཡ་སྟེ་སྤྱོད་རྒྱུད་ནི། རང་ཤར་ལས། །ཨུ་པ་ཡ་ནི་འདི་
ལྟ་སྟེ། །ལྟ་བ་ཡོ་གར་ལྟ་བ་ལ། །སྤྱོད་པ་ཀྲི་ཡར་སྤྱོད་པའོ། །དེ་ཕྱིར་
གཉིས་ཀའི་རྒྱུད་ཅེས་གྲགས། ཞེས་པ་ལྟར་ལྟ་སྤྱོད་གོང་འོག་དང་
མཐུན་ཅིང་། ཆུ་དང་ཅོད་པན་གྱི་སྟེང་དུ་རྡོར་དྲིལ་མིང་དབང་བཅས་
བསྐུར་ཞིང་། སྒོམ་པ་ལ་མཚན་བཅས་ནི། རྣམ་སྣང་མངོན་བྱང་ལས།
ཡི་གེ་དང་ནི་ཡི་གེ་སྦྱར། །དེ་བཞིན་གཞི་ལས་གཞིར་གྱུར་ཉིད། །ཤིན་ཏུ་
བསྡམས་པའི་ཡིད་ལས་ནི། །བཟླས་བརྗོད་འབུམ་ཕྲག་གཅིག་བྱའོ། །
ཞེས་པ་ལྟར། བདག་གནས་རྣལ་འབྱོར་སྲུང་བ་རྣམས་སྔོན་དུ་འགྲོ་
བས༔ ཡི་གེ་དང་པོ་དོན་དམ་བྱང་ཆུབ་སེམས་སྟོང་པ་ཉིད་དང་། དེའི་
སྣང་ཆ་ཀུན་རྫོབ་བྱང་སེམས་ཟླ་དཀྱིལ་བསྒོམ་པ་དང་། ཡི་གེ་གཉིས་པ་
དེའི་སྟེང་དུ་བཟླ་བྱའི་སྔགས་རང་སྒྲ་བཅས་བཀོད་པ་དང་། གཞི་དང་
པོ་དེ་དག་ཡོངས་སུ་གྱུར་པ་ལས་བདག་ཉིད་ལྷར་བསྐྱེད་པ་ལ་སྔགས་
རྒྱུ་ལ་སོགས་པས་བྱིན་གྱིས་བརླབས་པ་དང་། གཞི་གཉིས་པ་མདུན་དུ་
ཡེ་ཤེས་པ་བསྐྱེད་པ་སྤུན་ནམ་གྲོགས་པོའི་ཚུལ་དུ་བལྟས་ཏེ། ཐུགས་ཀ་
ཟླ་དཀྱིལ་ལ་སྔགས་ཕྲེང་བཀོད་ནས་སྲོག་བསྡམས་ཏེ་རྩེ་གཅིག་པའི་
སྦྱོར་བས་ཏིང་ངེ་འཛིན་བརྟན་པར་བྱེད་པའོ། །མཚན་མེད་ཀྱི་རྣལ་
འབྱོར་ནི། འཇུག་པའི་སེམས་ཆོས་ཐམས་ཅད་རྣམ་པར་དཔྱད་པས་སྐྱེ་
མེད་དུ་རྟོགས་པ་དང་། གནས་པའི་སེམས་རྣམ་པར་མི་རྟོག་པའི་ཡེ་
ཤེས་མངོན་དུ་གྱུར་པ་དང་། ལྡང་བའི་སེམས་དེ་ལྟར་མ་རྟོགས་པ་
རྣམས་ལ་སྙིང་རྗེ་ཆེན་པོས་ལྷག་པར་འཇུག་པའོ། ། །དེ་ལྟར་འཇུག་

གནས་ལྡང་གསུམ་གྱིས་ཁྱད་པར་དུ་བྱས་པའི་དོན་དམ་བྱང་ཆུབ་ཀྱི་
སེམས་བསྒོམ་པ་དང་། དེ་ནས་ཐུན་མོང་དང་ཐུན་མོང་མ་ཡིན་པའི་
མས་རབ་འབྱམས་བསླབས་ཏེ། འབྲས་བུ་མི་ཚེ་ལྔ་ནས་རིགས་བཞི་རྡོ་
རྗེ་འཛིན་པའི་ས་ཐོབ་སྟེ། རིགས་བཞི་ནི་ལས་རིགས་རིན་ཆེན་རིགས་
ལ་བསྡུས་པའོ། །ཡོ་ག་སྟེ་རྣལ་འབྱོར་རྒྱུད་ནི། རིག་པའི་དབང་ལྔའི་
སྟེང་དུ་རྡོ་རྗེ་སློབ་དཔོན་གྱི་དབང་དང་དྲུག་བསྐུར་ཏེ། ལྟ་བ་ནི། དོན་
དམ་བདེན་པ་ནི་ཆོས་ཐམས་ཅད་སྤྲོས་པའི་མཚན་མ་དང་བྲལ་བ་
འོད་གསལ་སྟོང་པ་ཉིད་དུ་ལྟ་ཞིང་། ཀུན་རྫོབ་ཏུ་ཅིར་སྣང་ཐམས་ཅད་
ཆོས་ཉིད་རྟོགས་པའི་བྱིན་རླབས་རྡོ་རྗེ་དབྱིངས་ཀྱི་དཀྱིལ་འཁོར་དུ་
སྣང་བའི་ཕྱིར། ཞེས་འདོད། སྤྱོད་པ་ཁྲུས་དང་གཙང་སྦྲ་སོགས་ཕྱིའི་
ཀུན་སྤྱོད་ཀྱང་གྲོགས་ཙམ་དུ་བསྟེན་ནས་གཙོ་བོར་ལྷའི་རྣལ་འབྱོར་ལ་
གནས་ནས་རང་གཞན་གྱི་དོན་སྤྱོད་པ་དང་། སྒོམ་པ་ལ་མཚན་བཅས་
དང་། མཚན་མེད་གཉིས་ལས། དང་པོ་ནི། དང་པོའི་སྦྱོར་བ་སྔོན་དུ་
སོང་ནས། བདག་ཉིད་མངོན་བྱང་ལྔ་དང་ཆོ་འཕྲུལ་བཞིའི་སྒོ་ནས་
བསྐྱེད་དེ། གལྕོ་ལས། མི་རྟོག་ཟླ་བ་གསུང་རྡོ་རྗེ། །སྤྲོ་བསྡུས་བསྒོམ་པའི་
སྐུ་རུ་གསལ། །ཏིང་འཛིན་བྱིན་རླབས་དབང་བསྐུར་མཆོད། །མངོན་
བྱང་ལྔ་དང་ཆོ་འཕྲུལ་བཞི། །བསྒོམ་ཞིང་མཆོད་པ་བྱ་བ་ཡང་། །བསོད་
ནམས་ལྡན་ཕྱིར་བྱ་བ་ཡིན། །ཞེས་པ་ལྟར། གཙོ་བོ་གཞི་སྟོང་ཉིད།
གདན་ཟླ་བ། གསུང་ཡིག་འབྲུ། ཐུགས་ཕྱག་མཚན། སྐུ་ཡོངས་རྫོགས་ལ་
མངོན་པར་བྱང་ཆུབ་པ་ལྔས་བསྐྱེད་ལ། དེ་ནས་ཏིང་ངེ་འཛིན་གྱི་ཆོ་
འཕྲུལ་ནི་འཁོར་བཀོད་པ་དང་། དབང་བསྐུར་བའི་ཆོ་འཕྲུལ་ནི་དེ་

ཉིད་དང་། བྱིན་གྱིས་བརླབས་པའི་ཆོ་འཕྲུལ་ནི་ཕྱག་རྒྱ་བཞིས་རྒྱས་
གདབ་པ་དང་། མཆོད་པའི་ཆོ་འཕྲུལ་ནི་མཆོད་བསྟོད་བཟླས་བརྗོད་
སོགས་སོ། །ཕྱག་རྒྱ་བཞི་ནི། ཐུགས་དམ་ཚིག་གི་ཕྱག་རྒྱ། གསུང་ཆོས་རྒྱ།
སྐུ་ཕྱག་རྒྱ་ཆེན་པོ། ཕྲིན་ལས་ལས་ཀྱི་ཕྱག་རྒྱ་རྣམས་ཀྱིས་རྒྱས་བཏབ་སྟེ་
བསྒོམ་པའོ། །གཉིས་པ་ནི། དོན་དམ་པ་མཚན་མ་མེད་པའི་ངོ་བོ་ཉིད་
དང་དེའི་བྱིན་རླབས་ལྟར་སྣང་ཡེ་ཤེས་ཀྱི་སྣང་ཆ་གཉིས་གཉིས་སུ་
མེད་པའི་ངང་ལ་འཇོག་པའོ། །འབྲས་བུ་ནི། མི་ཚེ་གསུམ་ན་སྡུག་པོ་
བཀོད་པའི་ས་ལ་སྐུ་གསུམ་ཡེ་ཤེས་ལྔའི་བདག་ཉིད་ཅན་དུ་འཚང་རྒྱུ་
བའོ༑ །དེ་གསུམ་གྱིས་ཕྱིའི་དཀའ་ཐུབ་ལ་བརྟེན་ནས་ནང་གི་དོན་རིག་
པར་བྱེད་པའམ། ཡང་ན་དཀའ་ཐུབ་དང་གཙང་སྦྲ་སོགས་བྲམ་ཟེ་
རིག་བྱེད་པ་ལྟར་བརྟེན་པས་ན་དཀའ་ཐུབ་རིག་བྱེད་ཀྱི་ཐེག་པ་དང་།
བླང་དོར་དང་སྤང་གཉེནཐམས་ཅད་ཕྱི་མཚན་ཉིད་རྒྱུའི་ཐེག་པ་དང་
ཚུལ་འདྲ་བས་ཕྱི་ཐུབ་པ་རྒྱུད་ཀྱི་ཐེག་པ་ཞེས་བྱའོ། །གསུམ་པ་དབང་
བསྒྱུར་ཐབས་ཀྱི་ཐེག་པ་ལ་གསུམ་སྟེ། རྣལ་འབྱོར་བླ་མེད་ཕ་རྒྱུད་
བསྐྱེད་པ་མ་ཧཱ་ཡོ་ག་ནི། དབང་བཞིས་བསྡུས་པའི་ཕན་དབང་བཅུ།
ནུས་དབང་ལྔ། ཟབ་དབང་གསུམ་བཅས་བསྐུར་ནས་སྣོད་རུང་དུ་བྱ་
སྟེ། ལྟ་བ་ཆོས་ཐམས་ཅད་སེམས་ཉིད་སྣང་སྟོང་དབྱེར་མེད་ལྷག་པའི་
ཆོས་སྐུ་ཆེན་པོར་ལྟ་བ་དོན་དམ་དང་། དེ་ཉིད་ཀྱི་རྩལ་རྟོག་ཚོགས་
ཐམས་ཅད་སྐུ་དང་ཡེ་ཤེས་ཀྱི་དཀྱིལ་འཁོར་དུ་རང་སྣང་བ་ཀུན་རྫོབ་
ཏུ་འདོད། སྤྱོད་པ་ཐབས་ལ་མཁས་པས་ཟིན་པའི་འཁོར་བའི་ཆོས་ཅི་
ལའང་མ་ཆགས་པ་ཤ་ལྔ་བདུད་རྩི་ལྔ་སོགས་བླང་དོར་མེད་པར་སྤྱོད་

པ་དང་། སྒོམ་པ་ལ་ནང་གསེས་ཀྱིས་མ་ཧཱ་ལ་ཕ་མ་གཉིས་མེད་གསུམ་
དུ་ཕྱེ་བས།གསང་འདུས་དང་གཤིན་རྗེ་སོགས་ཕ་རྒྱུད་རྣམས་སུ་
ཐབས་བསྐྱེད་རིམ་གྱི་སྤྲོས་པ་དང་།རྫོགས་རིམ་གསང་དབང་གི་
ཉམས་ལེན་རླུང་གཙོ་བོར་བྱེད་པས་གསལ་སྟོང་རྣམ་པ་མི་རྟོག་པའི་
ཡེ་ཤེས།་ཡང་དག་དང་འཁོར་ལོ་སྡོམ་པ་སོགས་མ་རྒྱུད་རྣམས་སུ་
བསྐྱེད་རིམ་ཆ་ཙམ་དང་།རྫོགས་རིམ་ཤེར་དབང་གི་ཉམས་ལེན་
ཁམས་བྱང་ཆུབ་སེམས་ཐིག་ལེ་གཙོ་བོར་བྱེད་པས་བདེ་སྟོང་རྣམ་པར་
མི་རྟོག་པའི་ཡེ་ཤེས། སྒྱུ་འཕྲུལ་དྲྭ་བ་སོགས་གཉིས་མེད་ཀྱི་རྒྱུད་རྣམས་
སུ་བསྐྱེད་རྫོགས་ཟུང་འཇུག་དང་། རྫོགས་རིམ་དབང་བཞི་པའི་ཉམས་
ལེན་བདེ་གསལ་རྣམ་པར་མི་རྟོག་པའི་ཡེ་ཤེས་ཆེན་པོ་འོད་གསལ་
ལྷན་ཅིག་སྐྱེས་པ་དེ་ཉིད་ཉམས་སུ་ལེན་ཅིང་། འབྲས་བུ་ཉེ་རྒྱུ་གསུམ་
གྱིས་མཚམས་སྦྱར་ཏེ། ཚེ་འདིའམ་བར་དོར་སྐུ་ལྔ་ལྷུན་གྱིས་གྲུབ་པར་
འཚང་རྒྱའོ། །མ་རྒྱུད་ལུང་ཨ་ནུ་ཡོ་ག་ནི། ཕྱི་ནང་སྒྲུབ་གསང་བཞིས་
བརྒྱད་བརྒྱ་པོ་གཅིག་ཏུ་ཕྱེ་བ་བསྐུར་ཏེ། ལྟ་བ་གཞི་ཆོས་ཐམས་ཅད་
བསྡུས་པའི་རྩ་བའི་དབང་བསྐུར་སོ་དྲུག་ལས།
དཀྱིལ་འཁོར་རྣམ་གསུམ་མ་འདྲེས་པར་གཏན་ལ་ཕབ་པ་སྟེ། དེ་ཡང་
དབྱིངས་སྐྱེ་མེད་སྤྲོས་པ་དང་བྲལ་བ་ཡུམ་ཀུན་ཏུ་བཟང་མོའི་མཁའ་
ཀློང་རྣམ་པར་དག་པའམ། ཡེ་ཇི་བཞིན་པའི་དཀྱིལ་འཁོར་ཞེས་བྱ། དེ་
ཉིད་འགག་པ་མེད་པ་ཡུལ་ཅན་བདེ་བ་ཆེན་པོར་རང་བྱུང་རིག་པར་
འོད་གསལ་བ་ནི་ཡེ་ཤེས་ཀུན་ཏུ་བཟང་པོའམ། རང་བཞིན་ལྷུན་གྱིས་
གྲུབ་པའི་དཀྱིལ་འཁོར་ཞེས་དང་།དབྱིངས་དང་ཡེ་ཤེས་གཉིས་སུ་

བས་མཐར་ཕྱིན་པར་བྱེད་པའོ། །འབྲས་བུ་ནི་ལྷུན་རྫོགས་ཀུན་ཏུ་
བཟང་པོའི་ས་ལ་ད་ལྟ་ཉིད་ནས་གནས་པ་མཐར་ཕྱིན་པ་སྟེ། གདེང་
བཞི་ཚད་དུ་ཕྱིན་པས་འཁོར་བ་མྱང་འདས་སུ་གྲོལ་བའོ། །དེ་གསུམ་
གྱིས་སྣོད་བཅུད་ཐམས་ཅད་སེམས་ཉིད་སྐུ་དང་ཡེ་ཤེས་ཀྱི་དཀྱིལ་
འཁོར་བདེན་གཉིས་དབྱེར་མེད་བློའི་སྤྱོད་ཡུལ་དང་བྲལ་བར་གཏན་
ལ་ཕབ་པས་ཆོས་ཐམས་ཅད་མཉམ་པ་ཆེན་པོར་དབང་བསྒྱུར་བའི་
ཐབས་ལ་མཁས་པས་ན་དབང་བསྒྱུར་ཐབས་ཀྱི་ཐེག་པ་དང་། ནང་
སེམས་ཉིད་སྐུ་དང་ཡེ་ཤེས་ཀྱི་རོལ་པར་སྣང་བས་དངོས་གྲུབ་གཞན་
ནས་མི་འཚོལ་བར་རང་བྱུང་གི་ཡེ་ཤེས་སུ་མཐོང་བས་ནང་རྒྱུད་སྡེ་
གསུམ་ཞེས་བྱ་སྟེ། དེས་ན་རྣམ་གྲོལ་གྱི་ལམ་ཐམས་ཅད་ཐེག་པ་དགུ་པོ་
དེར་འདུ་ལ། དེ་ཐམས་ཅད་རང་བཞིན་རྫོགས་པ་ཆེན་པོའི་ཐེག་པ་
འདིར་འདུས་ཤིང་རྫོགས་པ་ཡིན་ནོ།།
གསུམ་པ་རིགས་ཅན་གསུམ་སོ་སོར་སྔགས་ཀྱི་ལམ་ཞུགས་
ཡོད་པར་བསྟན་པ་ནི།
ཉན་རང་བྱང་སེམས་རིགས་ཅན་སོ་སོ་ལ།།
རྡོ་རྗེ་འཛིན་པའི་ལམ་ཞུགས་ཡོད་དོ་ཞེས། །
འབུམ་ལྔའི་རྒྱུད་ཀྱི་ལུང་ལས་གསལ་བར་གྲུབ། །
ཅེས་པ་སྟེ། རྒྱུད་འབུམ་ལྔ་ལས། རྡོ་ཡི་རིགས་ཀྱི་བྱེ་བྲག་ཞིག །བཞུ་
བས་ལྕགས་དང་ཟངས་དངུལ་འབྱུང་། །གསེར་འགྱུར་རྩི་ཡི་དངོས་པོ་
ཡིས། །ཀུན་ཀྱང་གསེར་དུ་སྒྱུར་བར་བྱེད། །དེ་བཞིན་སེམས་ཀྱི་བྱེ་བྲག་
གིས། །རིགས་ཅན་གསུམ་གྱི་སྡོམ་པ་ཡང་། །དཀྱིལ་འཁོར་ཆེན་པོ་

འདིར་ཞུགས་ན། །རྡོ་རྗེ་འཛིན་པ་ཞེས་བྱའོ། །ཞེས་གསུངས། འདིའི་
དཔེ་ནི་རྡོ་རིགས་གསུམ་ཕལ་པ་དེ་གསུམ་བཞུ་བ་ལས་བྱུང་བའི་
ལྕགས་ཟངས་དངུལ་གསུམ་རིམ་པ་ལྟར་ཉན་རང་བྱང་སེམས་གསུམ་
དང་། ཁམས་དེ་གསུམ་འགྱུར་རྩིས་གསེར་དུ་བསྒྱུར་བ་ནི། རིགས་ཅན་
གསུམ་གྱི་སྡོམ་པ་ཡང་སྔགས་ཀྱི་དཀྱིལ་འཁོར་དུ་བཅུག་སྟེ་དབང་
བསྐུར་ན་གསུམ་ཀ་རིག་པ་འཛིན་པའི་སྡོམ་པར་འགྱུར་བའོ།།
བཞི་པ་བློ་ཁྱད་ཀྱིས་སྔགས་ལམ་ལ་འཇུག་སྒོ་མི་འདྲ་བ་
མང་ཡང་འདིར་བཤད་བྱ་མིན་པར་བསྟན་པ་ནི།
བསམ་པའི་དབྱེ་བས་སྔགས་ལ་འཇུག་པའི་ཚུལ། །
ཆོས་སྒོ་མང་ཡང་དེ་དག་སྤྲོ་བྱ་མིན།། །།
ཞེས་པ་སྟེ་གདུལ་བྱ་རྣམས་ཀྱི་ཁམས་དབང་བསམ་པའི་བྱེ་བྲག་
གི་དབྱེ་བས་སྔགས་ལམ་ལ་འཇུག་པ་ན་གཞི་ལམ་འབྲས་བུ་གསུམ་
ནས་འཇུག་པས་མཚོན་པའི་ཆོས་སྒོ་མང་པོ་ཞིག་སྣང་ཡང་དེ་དག་
འདིར་རེ་རེ་ནས་སྤྲོ་བར་བྱ་བ་མིན་ཏེ།
ལས་སུ་ཆེ་བའི་ཕྱིར། དེ་དག་མཚོན་པ་ཙམ་ནི་གཞི་ནས་འཇུག་པ་གྲུབ་
མཐས་བློ་ཡེ་མ་བསྒྱུར་བ་ཨིནྡྲ་བྷཱུ་ཏི་བཞིན་དང་། ལམ་ལྷ་མི། ཉན་རང་།
བྱང་སེམས། ཀྲི་ཡོག་སྡེ་གསུམ་ལ་སློབ་བཞིན་པར་སྔགས་ལ་ཞུགས་པ་
དང་། འབྲས་བུ་ནས་འཇུག་པ་ལམ་དེ་དག་གིས་རང་འབྲས་མཐར་
ཕྱིན་ནས་སླར་ཡང་སྔགས་བླ་མེད་ལ་འཇུག་པའོ། །
གསུམ་པ་ཐེག་པ་ཐམས་ཅད་ཀྱི་ལམ་གྱི་གནད་སྡོམ་པ་༌་
གསུམ་གྱི་ཉམས་ལེན་དུ་བསྡུས་པའི་འབྲེལ་གྱིས་ཁོག་དབུབ་པ་

ལ་གཉིས། དབང་པོ་རབ་འབྲིང་ཐ་གསུམ་ལ་བལྟོས་པའི་སྡོམ་
གསུམ་ལ་དཀྲི་ཚུལ་སྤྱིར་བསྟན་པ། བྱེ་བྲག་བསྟན་བཅོས་
འདིར་བསྟན་བྱ་དབང་པོ་འབྲིང་གི་ལུགས་ཡིན་པར་བཤད་
པའོ། །དང་པོ་ལ་གཉིས། བསྟན་པ། བཤད་པའོ། །དང་པོ་ནི།
འདིར་ནི་དབང་པོ་རབ་འབྲིང་ཐ་གསུམ་ལས། །
ཞེས་མདོར་བསྟན་ནས།་
གཉིས་པ་ལ་གསུམ། དབང་རྣོན་སྡོམ་གསུམ་ཅིག་ཅར་དུ་
ཐོབ་ཚུལ་དང་། དབང་འབྲིང་སྡོམ་གསུམ་སོ་སོར་ནོད་པ་དང༌།
དབང་རྟུལ་སྐལ་དམན་རིམ་འཇུག་གི་ལམ་གྱི་དཀྲི་ཚུལ་ལོ། །
དང་པོ་ནི།
རབ་མཆོག་སྦྱངས་པ་མཐར་སོན་སྐལ་ལྡན་ཏེ། །
དབང་བསྐུར་ཐོབ་པས་སྡོམ་གསུམ་ཅིག་ཅར་སྐྱེས། །
རྟོགས་གྲོལ་དུས་མཉམ་ཨིནྡྲ་བྷཱུ་ཏི་བཞིན།།
ཞེས་པ་སྟེ། དབང་པོ་ཡང་རབ་མཆོག་ཏུ་གྱུར་པ་སྦྱངས་པ་མཐར་
སོན་པ་ནི་སྐལ་པ་དང་ལྡན་པ་ཡིན་ཏེ། ཁྱོད་ལ་དབང་བསྐུར་ཐོབ་པས་
སྔགས་སྡོམ་ཁོ་ན་ལས་ཕྱེ་བའི་སྡོམ་པ་གསུམ་གཅིག་ཅར་དུ་སྐྱེས་པའི་
ཕྱིར། དཔེར་ན་དབང་དོན་རྟོགས་པ་དང་གྲོལ་བ་དུས་མཉམ་པ་ཨིནྡྲ་
བྷཱུ་ཏི་བཞིན་ནོ། །གསང་སྙིང་ལས། བླ་མེད་མཆོག་གི་དམ་ཚིག་ཏུ། །
འདུལ་བའི་དབང་གིས་ཚུལ་ཁྲིམས་དང་། །ཇི་སྙེད་སྡོམ་པ་བསམ་ཡས་
པ། །མ་ལུས་ཀུན་འདུས་རྣམ་པར་དག །ཅེས་སོ། །
 གཉིས་པ་ནི།

འབྲིང་ནི་སྡོམ་གསུམ་སོ་སོའི་ཆོ་ག་ལ། ། །
བརྟེན་ནས་རིམ་ཐོབ་ནཱ་གཱ་རྫུ་ན་ལྟར། །
ཞེས་པ་སྟེ། གང་ཟག་དབང་པོ་འབྲིང་ནི་སོ་ཐར་རིས་བདུན་གང་
རུང་ནོད་ནས། སྲོལ་གཉིས་གང་རུང་གི་ཆོ་གས་བྱང་སྡོམ་དང་། གསང་
སྔགས་ཕྱི་ནང་གི་ཆོ་གས་སྔགས་ཀྱི་སྡོམ་པ་དང་གསུམ་སོ་སོའི་ཆོ་ག་ལ་
བརྟེན་ནས་རིམ་པ་བཞིན་ཐོབ་པའི་ཚུལ་ཡོད་དེ། དཔེར་ན་མགོན་པོ་
ཀླུ་སྒྲུབ་ཀྱི་རྣམ་ཐར་ལས། ཇི་སྐད་འབྱུང་བ་ལྟར་བྱའོ། །
གསུམ་པ་ནི། ་
ཐ་མ་སྐལ་དམན་ཤིན་ཏུ་གདུལ་དཀའ་དེ། །
གསོ་སྦྱོང་བསླབ་པའི་གནས་བཅུ་གྲུབ་མཐའ་བཞི། །
བྱ་སྤྱོད་རྣལ་འབྱོར་རྒྱུད་ཀུན་རིམ་ཤེས་ནས། །
བླ་མེད་འཇུག་པ་བརྟག་པ་གཉིས་པར་གསུངས། །
ཞེས་པ་སྟེ། དབང་པོ་ཐ་མ་སྐལ་པ་དམན་པ་ཤིན་ཏུ་གདུལ་དཀའ་
བ་དེ་རྣམས་སྐལ་དམན་རིམ་འཇུག་གི་ལམ་ནས་དཀྲི་དགོས་པ་ཡིན་
ཏེ། ཇི་ལྟར་ན། དང་པོ་འཁོར་འདས་ཀྱི་སྐྱོན་ཡོན་བཤད་ནས་བློ་བཅོས་
ཏེ། གསོ་སྦྱོང་དུས་ཁྲིམས་ཡན་ལག་བརྒྱད་དང་། །དེའི་རྗེས་སུ་བསླབ་
པའི་གནས་བཅུ་དགེ་བསྙེན། དགེ་ཚུལ། དགེ་སློང་གི་སྡོམ་པ་རྣམས་
རིམ་པར་སྦྱིན་ཏེ། དེ་ལ་བྱེ་མདོ་སེམས་ཙམ་དབུ་མའི་གྲུབ་མཐའ་
རྣམས་མཐར་གྱིས་བསྟན། དེའི་འོག་ཏུ་རང་རང་གི་དབང་བསྐུར་བ་
སྔོན་དུ་འགྲོ་བའི་སྒོ་ནས་བྱ་སྤྱོད་རྣལ་འབྱོར་གྱི་རྒྱུད་ཀུན་སོ་སོའི་
གཞུང་ནས་བཤད་པའི་མཚན་བཅས་མཚན་མེད་ཀྱི་ཏིང་ངེ་འཛིན་

སོགས་ཀྱི་ཁྱད་པར་རྣམས་རིམ་པ་ལྟར་ཤེས་པར་བྱས་ནས། ཐབས་
ཤེས་གཉིས་སུ་མེད་པའི་རྣལ་འབྱོར་བདེ་བ་ཆེན་པོའི་ཐབས་ཁྱད་པར་
དུ་འཕགས་པ་རྣལ་འབྱོར་བླ་ན་མེད་པའི་རྒྱུད་ལ་འཇུག་དགོས་པ་
བརྟག་པ་གཉིས་པ་ལས་གསུངས་སོ། །ཇི་སྐད་དུ། །དང་པོ་གསོ་སྦྱོང་
སྦྱིན་པར་བྱ། །དེ་རྗེས་བསླབ་པའི་གནས་བཅུ་ཉན། །དེ་ལ་བྱེ་བྲག་སྨྲ་བ་
བསྟན༑།མདོ་སྡེ་པ་ཡང་དེ་བཞིན་ནོ། །དེ་ནས་རྣལ་འབྱོར་སྤྱོད་པ་ཉིད།།
དེ་ཡི་རྗེས་སུ་དབུ་མ་བསྟན། །སྔགས་ཀྱི་རིམ་པ་ཀུན་ཤེས་ནས། །དེ་རྗེས་
ཀྱེ་ཡི་རྡོ་རྗེ་བསྟན། །སློབ་མས་གུས་པས་བླངས་ནས་ནི། །འགྲུབ་འགྱུར་
འདི་ལ་ཐེ་ཚོམ་མེད། །ཅེས་སོ། །
གཉིས་པ་བྱེ་བྲག་བསྟན་བཅོས་འདིར་བསྟན་བྱ་དབང་པོ་
འབྲིང་གི་ལུགས་ཡིན་པར་བཤད་པ་ལ་གཉིས། ་བསྟན་པ།
བཤད་པའོ། །དང་པོ་ནི། །
འདིར་ནི་དབང་པོ་འབྲིང་གི་ཚུལ་འཆད་དེ། །
ཞེས་སོ། ། །
གཉིས་པ་ལ་བཞི། ཚིགས་གསུམ་སྔགས་ཀྱི་རྟེན་མཆོག་
དམན་དུ་འགྲོ་ཚུལ་དམིགས་བསལ་དང་བཅས་པ་བཤད་པ།
བསྟན་བཅོས་འདིར་གཏན་ལ་དབབ་བྱའི་སྡོམ་པ་གསུམ་ངོས་
བཟུང་བ། སོ་བྱང་གཉིས་སྔགས་སྡོམ་གྱི་ཡན་ལག་ཏུ་བསྡུ་ཚུལ་
བཤད་པ། སྡོམ་གསུམ་སོ་སོའི་ལུས་རྣམ་བཞག་མདོར་བསྟན་
པས་ཁོག་དབུབ་པའོ། །དང་པོ་ནི།
དགེ་སློང་དགེ་ཚུལ་དགེ་བསྙེན་སྡོམ་ལྡན་དེ། །

རྡོ་རྗེ་འཛིན་པའི་རབ་འབྲིང་ཐ་ཡིན་ཞེས། །
ཕུར་པའི་རྒྱུད་དང་དུས་འཁོར་ལས་གསུངས་ཤིང་།།
འོན་ཀྱང་ཡེ་ཤེས་ལྡན་པ་གཙོ་བོར་བཟུང་།།
ཞེས་པ་སྟེ། སྤྱིར་བཏང་དུ་སྔགས་ལམ་དུ་འཇུག་པའི་རྟེན་དགེ་
སློང་དང་དགེ་ཚུལ་དང་དགེ་བསྙེན་གྱི་སྡོམ་པ་དང་ལྡན་པ་དེ་གསུམ་
རིམ་པ་ལྟར། སྔགས་ཀྱི་རྡོ་རྗེ་འཛིན་པ་རབ་དང་འབྲིང་དང་ཐམ་ཡིན་
ནོ་ཞེས་ཕུར་པའི་རྒྱུད་དང་དུས་འཁོར་རྩ་རྒྱུད་ལས་གསུངས་ཏེ། ཇི་
སྐད་དུ། གསུམ་ལས་དགེ་སློང་མཆོག་ཡིན་འབྲིང་། །དགེ་ཚུལ་ཞེས་བྱ་
དེ་དག་ལས། །ཁྱིམ་ན་གནས་པ་ཐ་མའོ། །ཞེས་དང་། འོན་ཀྱང་མཐའ་
གཅིག་ཏུ་མ་ངེས་ཏེ། རྟེན་ཁྱིམ་པ་ཡིན་ཀྱང་མཐོང་ལམ་རྣམ་པར་མི་
རྟོག་པའི་ཡེ་ཤེས་ལྡན་པ་ཡིན་ན་དེ་ཉིད་གཙོ་བོར་བཟུང་དགོས་ཏེ།
དུས་འཁོར་ལས། ས་ཐོབ་མ་གཏོགས་ཁྱིམ་པ་ནི། །རྒྱལ་པོས་བླ་མར་མི་
བྱའོ། །ཞེས་སོ།།
གཉིས་པ་ནི།
སྔ་འགྱུར་རྒྱུད་སྡེའི་རྩ་བ་ཀུན་འདུས་ལས། །
རང་དང་གཞན་དོན་ཕན་པ་ཆེ་བཤད་པ།།
སོ་ཐར་སེམས་བསྐྱེད་དབང་བསྐུར་ཉིད་ཡིན་ཏེ།།
སོ་སོར་འཛིན་ན་ཉན་ཐོས་བྱང་སེམས་དང་།།
རིག་པ་འཛིན་པ་ཞེས་སུ་མཁས་ལ་གྲགས། །
ཞེས་པ་སྟེ། སྤྱིར་དུ་སྡོམ་པ་གསུམ་གྱི་ཐ་སྙད་དུ་གྲགས་པ་ལ། སོ་
ཐར་གྱི་བསླབ་ཚིགས་གསུམ་དང་། བྱང་སེམས་ཀྱི་སྡོམ་སྡུད་དོན་བྱེད་

གསུམ་དང་། སྔགས་ཀྱི་སྐུ་གསུང་ཐུགས་ཀྱི་དམ་ཚིག་ལ་སྡོམ་པ་གསུམ་
དུ་བཞག་པ་སོགས་མང་དུ་སྣང་མོད། འོན་ཀྱང་འདིར་སྐབས་དོན་
ངོས་བཟུང་བ་ནི། སྔ་འགྱུར་གྱི་རྒྱུད་སྡེ་མདོའི་རྩ་བརྒྱུད་ཀུན་འདུས་
ལས། དེ་ལྟར་སྡོམ་པ་གསུམ་པོ་ཡང་། །རང་དང་གཞན་དོན་ཕན་པ་ཆེ།།
ཞེས་པ་ལྟར་རང་དོན་ཞི་བདེའི་བསམ་པ་ཅན་སོ་ཐར་དང་། གཞན་
དོན་དུ་རྫོགས་བྱང་ཐོབ་འདོད་ཀྱི་སེམས་བསྐྱེད་པ་དང་། ཕན་པ་ཆེ་
ཞེས་པ་ཐབས་ཤེས་ཁྱད་པར་ཅན་གྱི་ཟིན་པ་རང་གཞན་གྱི་དོན་
རླབས་བོ་ཆེ་གྲུབ་པ་སྔགས་ཀྱི་དབང་བསྐུར་བ་ཉིད་ཡིན་ཏེ། དེ་དག་
ཀྱང་སོ་སོར་འཛིན་ན་སོ་ཐར་ཉན་ཐོས་ཀྱི་སྡོམ་པ་དང་། སེམས་བསྐྱེད་
པ་བྱང་སེམས་ཀྱི་སྡོམ་པ་དང་། དབང་བསྐུར་ཐོབ་པ་རིག་པ་འཛིན་
པའི་སྡོམ་པ་ཞེས་སུ་མཁས་པ་རྣམས་ལ་གྲགས་སོ། ། །
གསུམ་པ་ནི།
དེ་ལྟར་ཐུན་མོང་སྡོམ་པ་འོག་མ་གཉིས། །
འདིར་ནི་བླ་མེད་དབང་གི་ཡན་ལག་ཏུ། །
་རྒྱུད་སྡེ་རྒྱ་མཚོར་བཤད་ལྟར་འདིར་འཆད་དོ། །
ཞེས་པ་སྟེ། བཤད་མ་ཐག་པ་དེ་ལྟར་ཐུན་མོང་གི་སྡོམ་པ་འོག་མ་
སོ་བྱང་གཉིས་བསྟན་བཅོས་འདིར་ནི་བླ་མེད་དབང་གི་ཡན་ལག་ཏུ་
བསྡུ་བ་ལ་རྒྱུ་མཚན་ཡོད་དེ། དེ་གཉིས་ཀྱིས་སྔགས་སྡོམ་ཐོབ་པ་ན། སོ་
ཐར་སྔགས་ཀྱི་ཉེས་སྤྱོད་སྡོམ་པ་དང་། བྱང་སྡོམ་རྣམ་སྣང་གི་དམ་ཚིག་
ཡིན་པ་གང་ཞིག །དེ་དེར་གནས་འགྱུར་བའི་ཕྱིར། དེ་ལྟར་ན་གསར་
རྙིང་གི་རྒྱུད་སྡེ་རྒྱ་མཚོ་ཙམ་ལས་བཤད་པ་ལྟར་འདིར་ཡང་འཆད་པ་

ཡིན་ནོ། །བཞི་པ་ནི། སྡོམ་གསུམ་སོ་སོར་ཁོག་དབུབ་གླེང་གཞི་དང་།
དང་པོ་སྡོམ་པ་མ་ཐོབ་ཐོབ་པའི་ཚུལ། །བར་དུ་ཐོབ་པ་མི་ཉམས་སྲུང་
བའི་ཐབས། །ཐ་མར་ཉམས་ན་གསོ་ཚུལ་བཞི་རེས་སྡོམ། །ཞེས་པ་སྟེ།
ལུས་རྣམ་བཞག་མདོར་བསྟན་པའི་དོན་རྣམས་ནི་ལེའུ་ཕྱི་མ་གསུམ་
གྱིས་རྒྱས་པར་འཆད་པའི་འདིར་མ་སྤྲོས་སོ། །དེ་ནས་སྐབས་བསྡུ་བ་ནི།
སྡོམ་གསུམ་སྤྱིའི་བཤད་གཞི་རིམ་པར་ཕྱེ་བ་སྟེ་དང་པོའོ། །ཞེས་སོ།། །།
༈ གཉིས་པ་སྡོམ་པ་གསུམ་གྱི་རང་བཞིན་དང་བསླབ་བྱ་རྒྱས་
པར་བཤད་པ་ལ་གསུམ། སོ་ཐར། བྱང་སེམས། སྔགས་ཀྱི་སྡོམ་པའོ། །དེ་
གསུམ་ཀ་ལ་སྔར་ལུས་རྣམ་བཞག་གི་སྐབས་སུ། ཁོག་དབུབ་གླེང་གཞི།
མ་ཐོབ་པ་ཐོབ་པར་བྱེད་པ། ཐོབ་པ་མི་ཉམས་པར་སྲུང་བ། ཉམས་ན་
ཕྱིར་བཅོས་ཚུལ་དང་རྩ་བའི་ས་བཅད་བཞི་རེའི་སྡོམ་གྱིས་བསྡུས་
ནའང་། འགྲེལ་བ་དཔག་བསམ་སྙེ་མ་ལས་རྩ་བའི་ས་བཅད་གསུམ་དུ་
བསྡུས་ཏེ་འཆད་པ་དེ་སློབ་དཔོན་གྱིས་འཆད་བདེ་ལ། སློབ་མས་གོ་
བདེ་བ་སོགས་ཤིན་ཏུ་ལེགས་པས་འདིར་ཡང་དེའི་རྗེས་སུ་འབྲང་བར་
བྱའོ།།
དེ་ལ་དང་པོ་སོ་ཐར་གྱི་སྡོམ་པ་བཤད་པ་ལ་གསུམ། སྟོན་
པས་དམ་པའི་ཆོས་འདུལ་བ་ཇི་ལྟར་གསུངས་པ། ། དེ་བསྡུས་
ནས་བཤད་སྒྲུབ་ཀྱིས་ཇི་ལྟར་བཟུང་བ། དེ་ལྟར་བཟུང་བའི་
བརྗོད་བྱ་གཏན་ལ་དབབ་པའོ། །དང་པོ་ནི། །
གླེང་གཞི་སྟོན་པས་ཝ་ར་ཎཱ་སི་རུ། །་

ལྷག་པའི་ཚུལ་ཁྲིམས་གཙོར་སྟོན་བདེན་པ་བཞི།།
ལྔ་སྡེར་གསུངས་པ། །
ཞེས་པ་སྟེ། དེ་ལ་གང་གླེང་བར་བྱ་བའི་གཞི་དམ་པའི་ཆོས་འདུལ་
བ་ཇི་ལྟར་གསུངས་པའི་ཚུལ་ནི། འདི་ལྟར་ཐོས་ཏེ། བདག་ཅག་གི་སྟོན་
པ་ཡང་དག་པར་རྫོགས་པའི་སངས་རྒྱས་ཤཱཀྱའི་རྒྱལ་པོ་དེ་ཉིད་ཀྱིས།
སྔོན་དེ་བཞིན་གཤེགས་པ་ཤཱཀྱ་ཐུབ་ཆེན་གྱི་སྤྱན་སྔར་ཐུགས་བསྐྱེད་པ་
ནས་བརྩམས་ཏེ། བསྐལ་ཆེན་གྲངས་མེད་གསུམ་ལ་ཚོགས་གཉིས་
རྫོགས་པར་མཛད་ནས། སངས་རྒྱས་འོད་སྲུང་ཆེན་པོ་ཞིང་འདིར་བྱོན་
པ་ན། སྟོན་པ་འདི་བྲམ་ཟེའི་ཁྱེའུ་བླ་མ་ཞེས་བྱ་བ་དང་། དེའི་སྐུའི་སྐྱེ་
བ་ཕྱི་མ་ལ་དགའ་ལྡན་གྱི་གནས་སུ་ལྷའི་བུ་དམ་པ་ཏོག་དཀར་པོར་སྐྱེ་
བ་བཟུང་སྟེ། དེ་ནས་འཛམ་གླིང་པ་རྣམས་ཚེ་ལོ་བརྒྱ་པའི་དུས་སུ་
དགའ་ལྡན་ནས་འཕོ་བ་སོགས་མཛད་པ་བཅུ་གཉིས་ཀྱིས་དོན་མཛད་
པ་ལས། གང་གི་ཚེ་དགུང་ལོ་ཉེར་དགུའི་བར་དུ་ཁབ་ཏུ་བཞུགས་ཏེ།
མཐར་རབ་ཏུ་བྱུང་ཞིང་། དྲང་སྲོང་རིང་འཕུར་དང་། ལྷག་སྤྱོད་གཉིས་
ལས་འཇིག་རྟེན་པའི་ཏིང་ངེ་འཛིན་ནོད་ནས། ནི་རཱཉྫ་ནའི་འགྲམ་དུ་
ལོ་དྲུག་ཏུ་དཀའ་བ་སྤྱད་དེ། དགུང་ལོ་སོ་ལྔ་པ་ལ་བབས་པ་ན་རྡོ་རྗེ་
གདན་དུ་ས་ག་ཟླ་བའི་ཚེས་བཅོ་ལྔའི་སྲོད་ལ་བདུད་བཏུལ་ཞིང་། ཐུན་
དང་པོའི་སྐབས་དེ་ཉིད་དུ་མཉམ་པར་བཞག་སྟེ། རབ་མཐའི་བསམ་
གཏན་ལ་བརྟེན་ནས་རྫུ་འཕྲུལ་དང་ལྷའི་རྣ་བ་གཉིས་བསྒྲུབས། གུང་
ཐུན་ལ་གཞན་སེམས་ཤེས་པ་དང་། སྔོན་གནས་རྗེས་དྲན། ལྷའི་མིག་གི་
མངོན་ཤེས་རྣམས་དང་། ཐུན་ཐ་མ་སྐྱ་རེངས་འཆར་ཀར་ཟག་ཟད་ཀྱི་

མངོན་ཤེས་བསྒྲུབས་པས། བླ་ན་མེད་པའི་ཡེ་ཤེས་བརྙེས་ནས་མངོན་
པར་རྫོགས་པར་སངས་རྒྱས་ཏེ། དེའི་ཚེ་འཇིག་རྟེན་ན་དགྲ་བཅོམ་པ་
གཅིག་གོ། །དེ་ནས་ཞག་བདུན་ཕྲག་བདུན་འདས་པ་ཆུ་སྟོད་ཟླ་བའི་
ཚེས་བཞི་ལ་ཡུལ་ཝ་ར་ཎ་སིར་དྲང་སྲོང་ལྷུང་བ་རི་དྭགས་ཀྱི་ནགས་སུ།
སྟོན་པ་ཐུབ་པའི་དབང་པོས། ཀུན་ཤེས་ཀཽཎྜི་ན་ཡ། རྟ་ཐུལ། རླངས་པ།
མིང་ཆེན། བཟང་ལྡན་ཏེ་འཁོར་ལྔ་སྡེ་བཟང་པོ་དང་ལྷ་བརྒྱད་ཁྲི་
བཅས་ལ་ལྷག་པའི་ཚུལ་ཁྲིམས་ཀྱི་བསླབ་པ་གཙོ་བོར་སྟོན་པ་བདེན་
པ་བཞི་ལན་གསུམ་བཟླས་པས་ལྔ་སྡེས་དགྲ་བཅོམ་པ་ཐོབ། ལྷ་བརྒྱད་
ཁྲིས་བདེན་པ་མཐོང་།དེའི་ཚེ་འཇིག་རྟེན་ན་དགྲ་བཅོམ་པ་དྲུག་གོ། །
གཉིས་པ་ནི།
འོད་སྲུང་སོགས་ཀྱིས་བསྡུས། །
བྱེ་བྲག་བཤད་མཛོད་ལ་སོགས་འཕགས་པས་བརྩམས། །
ཡོན་ཏན་འོད་དང་ཤཱཀྱ་འོད་ཀྱིས་སྤེལ། །
སྔ་འགྱུར་སྡོམ་རྒྱུན་ཞི་བ་འཚོ་དང་ནི།།
ཕྱིས་ནས་ཤཱཀྱ་ཤྲཱི་ལས་ཀྱང་དར། །
ཞེས་པ་སྟེ། དང་པོ་གནས་བརྟན་འོད་སྲུང་ཆེན་པོས་བསྡུས་པ་ནི།
ཤཱ་རིའི་བུ་དང་ལྷན་ཅིག་དགྲ་བཅོམ་པ་བརྒྱད་ཁྲི། མོངྒལ་གྱི་བུ་དང་
ལྷན་ཅིག་དགྲ་བཅོམ་པ་བདུན་ཁྲི། སྟོན་པ་བཅོམ་ལྡན་འདས་དང་
ལྷན་ཅིག་དགྲ་བཅོམ་པ་ཁྲི་བརྒྱད་སྟོང་མྱ་ངན་ལས་འདས་པས། དེའི་
ཚེ་ལྷ་རྣམས་ཀྱིས་དགེ་སློང་དབང་ཡོད་པ་དག་མྱ་ངན་ལས་འདས་ཏེ།
དམ་པའི་ཆོས་ནི་དུད་པ་ཙམ་དུ་གྱུར། དགེ་སློང་དག་ལ་སྡེ་སྣོད་གསུམ་

གྱི་སྒྲ་ཡང་མི་གྲགས་སོ། །ཞེས་འཕྱ་བ་བསལ་བའི་ཕྱིར་དུ། གནས་རྒྱལ་
པོའི་ཁབ་ཀྱི་ཤིང་ནྱ་གྲོ་དྷའི་ཕུག་པར། མ་སྐྱེས་དགྲས་གནས་མལ་དང་
ཡོ་བྱད་རྣམས་སྦྱར་ཏེ། དགྲ་བཅོམ་པ་ལྔ་བརྒྱ་འདུས་ཏེ་དབྱར་གནས་
པའི་དུས་སུ། འཕགས་པ་འོད་སྲུང་ཆེན་པོས་མངོན་པའི་སྡེ་སྣོད། ཀུན་
དགའ་བོས་མདོ་སྡེ། ཉེ་བ་འཁོར་གྱིས་འདུལ་བའི་སྡེ་སྣོད་རྣམས་
བསྡུས་པས། ཡང་ལྷ་རྣམས་ཀྱིས་ལྷ་རྣམས་ནི་འཕེལ། ལྷ་མ་ཡིན་ནི་
འགྲིབ་སངས་རྒྱས་ཀྱི་བསྟན་པ་ཡུན་རིང་བར་གནས་སོ་ཞེས་འོག་མིན་
གྱི་བར་དུ་གོ་བར་བྱས་ཤིང་ཆེད་དུ་བརྗོད་དོ། །བསྡུ་བ་གཉིས་པ་ནི།
སྟོན་པ་གཤེགས་ནས་ལོ་བརྒྱ་དང་བཅུ་ལོན་པ་ན། ཡངས་པ་ཅན་གྱི་
དགེ་སློང་རྣམས་ཀྱིས། ཧུ་ལུ་ཧུ་ལུ་ཡི་རངས་དང་། །ཀུན་སྤྱོད་སྣོད་དང་
ལན་ཚྭ་དང་། །ལམ་དང་སོར་གཉིས་དཀྲུགས་དང་གདིང་། །གསེར་གྱི་
རུང་བ་དག་དང་བཅུ། །ཞེས་པ་ལྟར་རུང་བ་མ་ཡིན་པའི་གཞི་བཅུ་
བྱས་པ་དེ། གྲགས་པ་ལ་སོགས་པ་དགྲ་བཅོམ་པ་བདུན་བརྒྱས་སུན་
ཕྱུངས་ཤིང་། སྡེ་སྣོད་གསུམ་ཀ་ཚང་བ་ཚར་གཅིག་ལེགས་པར་བཏོན།
མཐུན་པ་དང་བཀྲ་ཤིས་པའི་གསོ་སྦྱོང་ཡང་མཛད་དོ། །བསྡུ་བ་གསུམ་
པ་ནི། རྒྱལ་པོ་མྱ་ངན་བྲལ་གྱི་བུ་རྒྱལ་པོ་དཔའ་བོའི་སྡེའི་དུས་ནས་
བརྩམས་ཏེ། བདུད་ཀྱིས་བྱིན་གྱིས་བརླབས་པའི་དགེ་སློང་ལྷ་ཆེན་པོས་
ནམ་ཞིག་གི་ཚེ་མདོ་འདོན་པ་ན། གཞན་ལན་གདབ་དང་མི་ཤེས་པ། །
ཡིད་གཉིས་དང་ནི་ཡོངས་སུ་བརྟགས། །བདག་ཉིད་གསོ་བར་བྱེད་པ་
སྟེ། །འདི་ནི་སྟོན་པའི་བསྟན་པ་ཡིན། །ཞེས་ཆོས་མ་ཡིན་པའི་གཞི་ལྔ་
བསྒྲགས་ཏེ། དགེ་འདུན་རྣམས་རྩོད་པའི་མགོ་བརྩམས་ཏེ། དེ་ནས་

དེའི་རྗེས་སུ་ཞུགས་པ། བཟང་པོ། གནས་བརྟན་ཀླུ་དང་། ཡིད་བརྟན་
རྣམས་རིམ་པར་བྱུང་བས་རྩོད་པ་སྤེལ་བས་སྡེ་པ་བཅོ་བརྒྱད་དུ་གྱེས་
སོ༑ །དེ་ཡང་གནས་བརྟན་ཀླུས་རྩོད་པ་སྤེལ་བས་རྩ་བའི་སྡེ་བཞི། དེ་
ནས་ཡིད་བརྟན་གྱིས་རྩོད་པ་རྒྱ་ཆེར་སྤེལ་བས་སྡེ་པ་བཞི་ཡང་བཅོ་
བརྒྱད་དུ་གྱེས་ཏེ། དེ་ནས་རེ་ཞིག་གི་ཚེ་རྩོད་པ་ཅུང་ཟད་ཞི་ནས་སོ་
སོར་གནས་པའི་དུས་སུ་རྒྱལ་རབས་བཞི་ཙམ་སོང་བ་ན་རྒྱལ་པོ་ཀ་
ནིཥས་སྦྱིན་བདག་བྱས་ནས་བཀའ་བསྡུ་གསུམ་པ་མཛད། དེ་ཡང་
འདོད་ཚུལ་མི་འདྲ་པ་འགའ་ཞིག་སྣང་ཡང་། ཁ་ཆེ་བ་དག་གིས་ནི། ཁ་
ཆེའི་ཡུལ་རྣ་རྒྱན་གྱི་གཙུག་ལག་ཁང་དུ། འཕགས་པ་རྩིབས་ལོགས་
སོགས་དགྲ་བཅོམ་པ་ལྔ་བརྒྱ་དང་། བ་སུ་མི་ཏྲ་སོགས་བཙུན་པ་ཆེན་
པོ་བཞི་བརྒྱ་དང་། བྱང་ཆུབ་སེམས་དཔའ་ལྔ་བརྒྱ་འདུས་ཏེ། གསེར་
ཕྲེང་ཅན་གྱི་རྟོགས་བརྗོད་ཀྱི་མདོ་དྲངས་ནས་གྱེས་པ་བཅོ་བརྒྱད་པོ་
ཐམས་ཅད་སངས་རྒྱས་ཀྱི་བཀར་བསྒྲུབས་ཤིང་། འདུལ་བའི་ཚོགས་
ཐམས་ཅད་ཡི་གེར་བཀོད། མདོ་སྡེ་དང་མངོན་པ་སྔར་ཡི་གེ་མ་འཁོད་
པ་རྣམས་ཀྱང་དུས་དེར་ཡི་གེར་བྲིས་པ་ཡིན་ནོ། །དེ་ནས་དགོངས་
འགྲེལ་གྱི་བསྟན་བཅོས་བྱུང་ཚུལ་ལ་གཉིས། །ཉན་ཐོས་ཀྱི་ཐུན་མོང་མ་
ཡིན་པ་དང་། ཐེག་པ་ཐུན་མོང་གིའོ། །དང་པོ་ནི། བསྟན་བཅོས་བྱེ་བྲག་
བཤད་མཛོད་ཆེན་པོ་ཡིན་ཏེ། འདི་ནི་ཉེ་སྦས་ཀྱི་དུས་དགྲ་བཅོམ་པ་
རྣམས་ཀྱིས་སྤྱི་མཐུན་དུ་བརྩམས་པར་གྲགས། གཉིས་པ་ནི། བྲམ་ཟེའི་
བཙུན་པ་སློབ་དཔོན་ཡོན་ཏན་འོད་ཀྱིས་མདོ་རྩ་བ། དེའི་རང་འགྲེལ་
སྟོང་ཕྲག་བཅུ་གཉིས་པ། དེའི་དོན་བསྡུ། འགྲེལ་ཆུང་། ལས་བརྒྱ་རྩ་

གཅིག་གི་འགྲེལ་པ་ཀརྨ་ཤ་ཏཾ་སྟེ་གཞུང་ལྔ་མཛད། སློབ་དཔོན་ཤཱཀྱ་
འོད་ཀྱིས་དགེ་ཚུལ་གྱི་སུམ་བརྒྱ་པ། དེའི་འགྲེལ་པ་འོད་ལྡན་བཅས་
མཛད་ཅིང་སྤེལ་བས་ལྷོ་ཕྱོགས་འཕགས་པའི་ཡུལ་ནས་བྱང་ཕྱོགས་
ཤམྦྷ་ལ་དང་ཉེ་བའི་བར་དུར་སྨྲིག་གི་རྒྱལ་མཚན་འཛིན་པས་ས་ཆེན་
པོ་འདི་ཁྱབ་པར་བྱེད་པ་ནི་སློབ་དཔོན་འདི་གཉིས་ཀྱི་བཀའ་དྲིན་
འབའ་ཞིག་པ་ཡིན་ནོ། །དེ་ལས་བོད་གངས་ཅན་གྱི་ལྗོངས་འདིར་གཞི་
ཐམས་ཅད་ཡོད་པར་སྨྲ་བའི་སྡེ་པ་གཅིག་པུ་ལས་མ་བྱུང་ཞིང་། དེ་
ཡང་སྔ་འགྱུར་གྱི་དུས་ན་མཁན་ཆེན་ཞི་བ་འཚོ་ནས། རྩ་རཏྭཱ། གཙང་
པར་རབ་གསལ། བླ་ཆེན་ནས་བརྒྱུད་པ་སྨད་འདུལ་དུ་གྲགས་པ་དང་།
ཡང་ཕྱི་འགྱུར་གྱི་དུས་འདིར་སྟོད་འདུལ་ཞེས་གྲགས་པ་རྒྱ་གར་ཤར་
ཕྱོགས་ཀྱི་པཎྜི་ཏ་དྷ་རྨ་པཱ་ལ་མངའ་རིས་སུ་ཕེབས་ནས་འདུལ་བའི་
སྡོམ་རྒྱུན་དང་བཤད་རྒྱུན་སྤེལ་ནས་མཁན་བུའི་གཙོ་བོར་སཱ་དྷུ་པཱ་ལ།
གུ་ཎ་པཱ་ལ། པྲཛྙཱ་པཱ་ལ་སྟེ་པཱ་ལ་རྣམ་གསུམ་དུ་གྲུགས་པ་དང་། དེ་ལས་
ཞང་ཞུང་རྒྱལ་བའི་འབྱུང་གནས་སོགས་བྱོན་པ་ཕྱིས་ཞིག་གི་བར་དུ་
སྡོམ་རྒྱུན་ཡོད་སྐད། དེ་ནས་ཁྲོ་ཕུ་ལོ་ཙཱ་བ་བྱམས་པ་དཔལ་ནས་མ་
འོངས་སངས་རྒྱས་བདུན་པ་རབ་གསལ་གྱི་སྐུའི་རྣམ་པར་རོལ་པ་ཁ་
ཆེ་པཎ་ཆེན་ཤཱཀྱ་ཤྲཱི་སྤྱན་དྲངས་ནས་དཔལ་གྱི་མཐའ་ཅན་གསུམ་ཞེས།
ས་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ། བྱང་ཆུབ་དཔལ།
རྡོ་རྗེ་དཔལ་རྣམས་བསྙེན་པར་རྫོགས་པས། དེ་གསུམ་ལས་རྒྱུན་ཤིན་
ཏུ་མང་བར་འཕེལ། འདི་དག་གི་སྡོམ་རྒྱུན་དང་བཤད་རྒྱུན་ནི་འགྲེལ་
པ་དཔག་བསམ་སྙེ་མ་ལས་གསལ་བས་འདིར་མ་བཀོད། འོན་ཀྱང་

དེར་འདུལ་བའི་བཤད་རྒྱུན་གྱི་སྐབས་སུ། སྐྱི་ཤོད་པ་ཚུལ་ཁྲིམས་
འཕགས་ནས། དམར་སྟོན་དཔལ་ལྡན་རིན་ཆེན་གྱི་བར་བླ་མ་བརྒྱུད་
བརྒྱུད་ཅེས་ཧོལ་ཁོང་དུ་གནང་བ་ནི། །ཚུལ་ཁྲིམས་འཕགས་ནས།
འདར་ཚུལ་ཁྲིམས་རྒྱལ་པོ། ཉི་སྟེང་པ་ཚུལ་ཁྲིམས་གྲགས། འདུལ་
འཛིན་བློ་གྲོས་གྲགས། ནེམ་པ་པཎ་ཆེན། འདུལ་འཛིན་རྒྱལ་མཚན་
དཔལ། སློབ་དཔོན་རིན་ཆེན་བྱང་ཆུབ། དེ་ནས་དམར་སྟོན་དཔལ་
ལྡན་རིན་ཆེན་སོགས་སོ། །
་གསུམ་པ་དེ་ལྟར་བཟུང་བའི་བརྗོད་བྱ་གཏན་ལ་དབབ་པ་
ལ་བདུན། ཐོབ་བྱ་སྡོམ་པའི་ངོ་བོ། དེའི་དབྱེ་བ། མ་ཐོབ་པ་
འཐོབ་བར་བྱེད་པའི་ཐབས། ཐོབ་པ་མི་ཉམས་པར་བསྲུང་
བའི་ཚུལ། སྐྱེ་བའི་ལུས་རྟེན། ཉམས་ན་གསོ་བའི་ཐབས། བསྲུང་
བའི་ཕན་ཡོན་ནོ། །དང་པོ་ནི། །
ངོ་བོ་ངེས་འབྱུང་བསམ་པས་ཀུན་བསླངས་ནས། །
གཞན་གནོད་གཞི་བཅས་ལྡོག་པ་ལུས་ངག་ལས། །
སྐྱེ་ཕྱིར་གཟུགས་ཅན་ཡིན་ཅེས་འདོད་པ་དང་།།
སྤོང་སེམས་རྒྱུད་ཆགས་ས་བོན་ལ་འདོད་པ། ། །
རང་གི་སྡེ་པ་གོང་འོག་སོ་སོའི་ལུགས། །
ཞེས་པ་སྟེ། སོ་ཐར་གྱི་སྡོམ་པའི་ངོ་བོ་ནིངེས་འབྱུང་གསུམ་གང་
རུང་གིས་རྒྱུའི་ཀུན་སློང་བྱས་ནས་ཉེས་སྤྱོད་སྡོམ་པའི་ཚུལ་ཁྲིམས་གང་
ཞིག །འདོད་པའི་སས་བསྡུས་པའོ། །དེ་ཡང་གཞན་གནོད་གཞི་བཅས་
ལྡོག་པ་ལུས་ངག་གི་ལས་ལམ་བདུན་སྤོང་བ་ལ་རང་སྡེའི་གྲུབ་མཐའ་

སྨྲ་བ་ཐམས་ཅད་མཐུན་ཡང་། གཟུགས་ཅན་དང་ཤེས་པ་སོགས་གང་
ལ་འཇོག་ཞལ་མི་མཚུངས་ཏེ། བྱེ་སྨྲས། སྡོམ་པའི་དངོས་གཞི་རིང་དང་
མཁན་སློབ་སོགས་ཀྱི་རྣམ་པར་རིག་བྱེད་དང་། རང་རྒྱུ་འབྱུང་བ་
བཞིའི་རིག་མིན་གྱི་གཟུགས་དང་གཉིས་ཀའི་ངོ་བོར་སྐྱེ་བའི་ཕྱིར། དེ་
ནས་སྐད་ཅིག་གཉིས་པ་ཕྱིན་རིག་མིན་གྱི་གཟུགས་ཅན་དུ་གནས་པ་
ཡིན་ཅེས་འདོད་པ་དང་། མདོ་སྡེ་པས། རྒྱུད་ཡོངས་སུ་འགྱུར་བའི་ཁྱད་
པར་ལ་འདོད་པས། མཛོད་འགྲེལ་ལས། ལས་སྔོན་དུ་འགྲོ་ཞིང་སེམས་
ཕྱིར་ཞིང་འབྱུང་བ་གང་ཡིན་པ་དེ་ནི་རྒྱུད་ཡིན་ལ། དེ་གཞན་དང་
གཞན་དུ་སྐྱེ་བ་ནི་ཡོངས་སུ་འགྱུར་བ་ཡིན་ནོ། །ཞེས་གསུངས་ཏེ། དོན་
དུ་སེམས་བྱུང་སེམས་པ་ལ་འདོད་པ་ཡིན་ཏེ། སེམས་པ་ཡིད་ཀྱི་ལས་
ཡིན་ནོ། །ཞེས་འབྱུང་བའི་ཕྱིར། སེམས་ཙམ་པས་སྤོང་སེམས་རྒྱུན་
ཆགས་ས་བོན་དང་བཅས་པ་ལ་འདོད་པ་ཡིན་ཏེ། ཀུན་གཞིའི་རྣམ་
ཤེས་ལ་བག་ཆགས་ཀྱི་ས་བོན་འཇོག་པར་འདོད་པའི་ཕྱིར། དེ་ཡང་
སེམས་རྐྱང་པ་ལ་བྱས་ན་རྒྱུན་མེད་ཅིང་། བག་ཆགས་ཙམ་ལ་བྱས་ན་
གཏོང་རྒྱུ་བྱུང་བའི་གནས་སྐབས་སུ་ཡང་མི་གཏོང་བའི་ཕྱིར་ཞེས་ཟེར།
དབུ་མ་པས། སྤྱོད་འཇུག་གི་ལུང་གིས་བསྒྲུབས་ནས་སྤོང་སེམས་
མཚུངས་ལྡན་དང་བཅས་པ་ལ་འདོད་པ་དང་། ཡང་ཁ་ཅིག་ནས། ཆོས་
ཀྱི་སྐྱེ་མཆེད་ཀྱི་གཟུགས་ལ་འདོད་པ་ཡིན་ཏེ། བཏགས་དོན་བཙལ་ན་
རྙེད་པ་མ་ཡིན་པའི་རིག་མིན་གྱི་གཟུགས་དེ་དེ་ཡིན་པའི་ཕྱིར། ལུགས་
འདི་ལེགས་པར་འཇོག་ཤེས་ན་རང་རེ་བཀའ་བརྒྱུད་པ་སོགས་ནས་
སྡོམ་གསུམ་ངོ་བོ་ཐ་དད་དུ་འདོད་པ་དེའང་ཆེས་ཤིན་ཏུ་འཐད་པ་

ཞིག་ཡིན།
གཉིས་པ་དབྱེ་བ་ནི།
དབྱེ་བ་བསྙེན་གནས་དགེ་བསྙེན་ཕ་མ་གཉིས། །
ཁྱིམ་པའི་ཕྱོགས་ཡིན་དགེ་ཚུལ་ཕ་མ་དང་། །
དགེ་སློབ་མ་དང་དགེ་སློང་ཕ་མ་ལྔ།།
རབ་བྱུང་ལ་ཡིན་སོ་ཐར་རིས་བརྒྱད་པོ།།
རྫས་སུ་བསྡུ་ན་བཞིར་འདོད་མཛོད་ཀྱི་ལུགས། །་
་ཞེས་པ་སྟེ། རྟེན་གྱི་སྒོ་ནས་དབྱེ་ན་རིས་བརྒྱུད་དེ། །ཁྱིམ་པའི་
ཕྱོགས་ཀྱི་གསུམ་དང་། རབ་བྱུང་ཕྱོགས་ཀྱི་ལྔ་དང་བརྒྱད་ཡོད་པའི་
ཕྱིར༑ རྫས་སུ་བསྡུ་ན་བཞིར་འདུ་སྟེ་བསྙེན་གནས། དགེ་བསྙེན། དགེ་
ཚུལ། དགེ་སློང་རྣམས་སོ། །ཕྱི་མ་གསུམ་མཚན་འགྱུར་བ་ལས་མིང་འཕོ་
བ་ཙམ་ལས་སྡོམ་པའི་ངོ་བོ་ལ་གཏོང་ཐོབ་མེད་པས་རྫས་རིགས་
གཅིག་པ་གང་ཞིག མཛོད་ལས། མཚན་ལས་མིང་ནི་འཕོ་བའི་ཕྱིར། །
ཞེས་དང་། དགེ་སློབ་མ་ནི། དགེ་ཚུལ་མའི་བྱེ་བྲག་གོ། །
གསུམ་པ་མ་ཐོབ་པ་འཐོབ་པར་བྱེད་པའི་ཐབས་ལ་གཉིས།
བསྟན་པ། བཤད་པའོ། དང་པོ་ནི། །
དང་པོ་སྡོམ་པ་མ་ཐོབ་ཐོབ་ཚུལ་ལ། །
ལེན་ཚུལ་གཉིས་ཏེ། །
ཞེས་པ་སྟེ། ཚེགས་ཆུང་ངུས་རྫོགས་པ་སྔོན་གྱི་ཆོ་ག་དང་། ཚེགས་
དང་བཅས་པས་རྫོགས་པ་ད་ལྟར་གྱི་ཆོ་ག་དང་ལེན་ཚུལ་གཉིས་སུ་
ངེས་སོ། །

གཉིས་པ་ལ་གཉིས། སྔོན་ཆོག་དང་། ད་ཆོག་གོ། །དང་པོ་
སྔོན་གྱི་ཆོ་ག་ནི། །
རང་བྱུང་ཡེ་ཤེས་ཁོང་ཆུད་འཕྲིན་གྱིས་རྫོགས། །
སྟོན་པར་ཁས་བླངས་ཚུར་ཤོག་གསོལ་བཞི་དང་། །
དྲིས་པའི་ལན་ལྡོན་ལྕི་ཆོས་ཁས་བླང་སོགས། །
གདུལ་བྱ་བློ་དག་མཁན་པོ་འཕགས་པས་ཡིན།།
ཞེས་པ་སྟེ། ད་ལྟར་གྱི་ཆོ་ག་ལ་མ་ལྟོས་པར་བསྙེན་པར་རྫོགས་པ་
སྔོན་ཆོག་གི་མཚན་ཉིད། དེ་ལ་དབྱེ་ན་བྱེ་སྨྲས། རྣམ་པ་བཅུས་བསྙེན་
པར་རྫོགས་སོ། །ཞེས་པ་ལྟར་བཅུ་སྟེ། རྫོགས་པའི་སངས་རྒྱས་དང་རང་
སངས་རྒྱས་གཉིས་ཟད་པ་ཤེས་པ་དང་མི་སྐྱེ་བ་ཤེས་པའི་བྱང་ཆུབ་
བརྙེས་པའི་ཚེ་རང་བྱུང་གིས་དང་། ལྔ་སྡེ་བཟང་པོ་མཐོང་ལམ་གྱི་ཡེ་
ཤེས་ཁོང་དུ་ཆུད་པས་དང་། དེ་གསུམ་རང་རྒྱུད་ལ་ངང་གིས་དོན་དམ་
པའི་དགེ་སློང་སྐྱེས་པས་བསྙེན་པར་རྫོགས་པའོ། །མཆོད་སྦྱིན་མ་ཕ་
མའི་དབང་དུ་སོང་བ་ལ་དགེ་སློང་མ་ཨུཏྤལ་ལས་ཕོ་ཉ་བྱས་ཏེ། དགེ་
འདུན་གྱི་འཕྲིན་ཆོག་ལ་བརྟེན་ནས་དང་། འོད་སྲུང་ཆེན་པོ་སྟོན་པར་
ཁས་བླངས་པས་དང་། ཤཱ་རིའི་བུ་སོགས་ཚུར་ཤོག་གིས་དང་། ཡུལ་
དབུས་མཐའི་ཁྱད་པར་གྱིས་དགེ་འདུན་བཅུ་ཚོགས་དང་ལྔ་ཚོགས་
ཀྱིས་གསོལ་བཞིའི་ལས་ཀྱིས་དང་། ལེགས་བྱིན་དྲིས་པའི་ལན་ལྡོན་
པས་ཏེ། སྟོན་པས་གཅིག་ཏུ་བདེ་བ་ནི་གང་ཞེས་དྲིས་པ་ན། ཐར་པའོ། །
དེ་ལ་མཁོ་བ་ནི་གང་། དད་པའོ་ཞེས་སོགས་ལན་ལ་ཐུགས་དགྱེས་པ་

དང་། སྲུ་སྐྱེ་རྒུའི་བདག་མོ་དང་ཤཱཀྱའི་བུ་མོ་ལྔ་བརྒྱ་ལྕི་ཆོས་བརྒྱད་
ཁས་བླངས་པས་དང་། ལྕི་ཆོས་བརྒྱད་ནི། ཕའི་དགེ་འདུན་ལས་བསྙེན་
པར་རྫོགས་པ། ཟླ་བ་ཕྱེད་ཕྱེད་ནས་ཕའི་དགེ་སློང་ལས་གདམས་པ་
ནོད་པ། ཕའི་དགེ་སློང་ཡོད་སར་དབྱར་ཁས་བླངས་པ། གཉིས་ཀའི་
ཚོགས་ལས་དགག་དབྱེ་བྱ་བ། དགེ་སློང་གི་ཚུལ་ཁྲིམས་འཆལ་བ་མི་
བརྗོད་པ། དགེ་སློང་ལ་ཅོ་འདྲི་བ་མི་བྱེད་པ། དགེ་སློང་གསར་བུ་
ལའང་ཕྱག་འཚལ་བ་སོགས་གུས་པ། ལྕི་ཆོས་ལས་འདས་ན་ཕའི་དགེ་
འདུན་ལས་མགུ་བ་སྤྱད་པའོ། །སོགས་ཀྱི་སྒྲས་བཟང་སྡེའི་ཚོགས་དྲུག་
ཅུ་སྐྱབས་གསུམ་ཁས་བླངས་པས་བསྙེན་པར་རྫོགས་པའོ། །དེ་ལ་སྔོན་
ཆོག་བཏགས་པ་བ་དགུ། དངོས་གནས་པ་གཅིག་སྟེ་གསོལ་བཞིའི་ལས་
ཀྱི་རྫོགས་པ་དེ། དངོས་གནས་པ་ཡིན་པའི་ཕྱིར། དེ་དག་ནི་གདུལ་བྱ་
རྣམས་ཉོན་མོངས་པ་ཤས་ཆུང་ཞིང་དབང་པོ་རྣོ་བས་བློ་དག་པ་དང་།
མཁན་པོའང་འཕགས་པ་ཁོ་ནའི་ཁྱད་ཆོས་ཡིན་པས་སོ། །
གཉིས་པ་ནི།
ད་ལྟའི་ཆོ་ག་ངེས་པ་ལྔ་བྲལ་ཞིང་།།་
མ་ནིང་ལ་སོགས་སྐྱེ་བའི་བར་ཆད་དང་།།
རྒྱལ་པོས་མ་གནང་ལ་སོགས་གནས་པ་དང་།།
བྱ་རོག་བསྐྱོད་མི་ནུས་སོགས་ཁྱད་པ་དང་། །
སྐྲ་སེར་ཅན་སོགས་མཛེས་པའི་བར་ཆད་མེད།།
ངེས་འབྱུང་བློ་ཅན་སྐལ་བཟང་སྐྱེས་བུ་དེ།།
ལེགས་གསུངས་འདུལ་བ་རྒྱ་མཚོ་མཐའ་དག་དང་།།

བརྒྱ་རྩ་གཅིག་པའི་ལས་ཕྲན་ལ་བྱང་བའི། །
མཁན་པོར་བཅས་པས་རིམ་བཞིན་བསྙེན་པར་རྫོགས། །
སྔ་མ་མ་བྱས་རྫོགས་པའང་མདོ་སྡེར་སྣང་། །
ཐོབ་མཚམས་བརྗོད་པ་གསུམ་གྱི་ཐ་མར་འདོད། །
ཅེས་པ་སྟེ། དེ་ལ་སྐབས་འདིར་སོ་ཐར་རིས་བརྒྱད་སོ་སོ་ནས།
གང་ལས་བླང་བའི་ཡུལ། གང་གིས་བླངས་པའི་གང་ཟག ཇི་ལྟར་
བླངས་པའི་ཆོ་ག དེ་ལྟར་ལེན་པའི་ཐོབ་མཚམས་སོགས་ཞིབ་མོའི་ངག་
གིས་དགྲོལ་བ་ཤིན་ཏུ་གལ་ཆེ་བར་སྣང་ཡང་། འདིར་བཤད་ཡམ་མང་
ན་དང་པོའི་ལས་ཅན་རྣམས་ལ་འགྲེལ་པས་རྩ་བའི་ཚིག་དོན་བསྒྲིབས་
པར་དོགས་པས་མ་བྲིས། བསྡུས་དོན་ཙམ་ནི་འདིའི་འགྲེལ་ཆེན་དུ་
གསལ་ཞིང་། སླར་རྒྱས་པར་མཉན་པ་དག་མཆིས་ན་སྤྲོས་པས་ཆོག་གོ།།
གཞུང་གི་བསྟན་དོན་དངོས་ནི། ད་ལྟའི་ཆོ་ག་ངེས་པ་ལྔ་དང་བྲལ་བ་
སྟེ། མཐུན་རྐྱེན་ཚང་བའི་ཡུལ་ག་གེ་མོ་ཞིག་ཏུ་བསྲུང་ཞིང་གཞན་དུ་
བསྲུང་མི་ནུས་སྙམ་པ་ལྟ་བུ་ཡུལ་དང་། ལོ་ཟླ་འདི་ཙམ་ལས་དེ་ཕན་
ཆད་མི་ནུས་སྙམ་པ་དུས་དང་། འཐབ་རྩོད་ལྟ་བུ་ལས་གཞན་དུ་བསྲུང་
སྙམ་པ་ཚེ་དང་། རང་གི་ཆུང་མ་ལས་གཞན་ལ་འཁྲིག་སྤྱོད་སྤང་སྙམ་
པ་ལྟ་བུ་སེམས་ཅན་དང་། བསླབ་བྱ་རགས་པ་རྣམས་ལས་ཕྲ་བ་རྣམས་
ལ་བསླབ་མི་ནུས་སྙམ་པ་ཡན་ལག་ངེས་པ་སྟེ་ལྔ་དང་། དེར་མ་ཟད་
འགལ་རྐྱེན་བར་ཆད་ཀྱི་ཆོས་བཞི་དང་མི་ལྡན་པ་ཞིག་དགོས་ཏེ། མ་
ནིང་ལ་སོགས་འོག་ཏུ་འཆད་པ་ལྟར་སྡོམ་པའི་རྟེན་མིན་པ་རྣམས་ལ་
ནི་སྐྱེ་བའི་བར་ཆད་ཅན་ཡིན་ཏེ། དེ་ལ་སྡོམ་པ་འབོག་ཀྱང་མི་སྐྱེ་བ་

དང་༑ རྒྱལ་པོ་དང་ཕ་མས་མ་གནང་བ་སོགས་གནས་པའི་བར་ཆད་དེ།
དེ་དག་ལ་སྡོམ་པ་སྐྱེས་ཀྱང་རང་དབང་དུ་མ་གྱུར་པས་འབབ་དགོས་
པ་སོགས་ཡུན་རིང་པོར་མི་གནས་པ་དང་། ། བྱ་རོག་སྐྱོད་མི་ནུས་པ་
དང་ནད་སོགས་ཁྱད་པར་དུ་འགྱུར་བའི་བར་ཆད་དེ། སྡོམ་པ་སྐྱེས་
གནས་གཉིས་ཀའི་རྟེན་དུ་རུང་ཡང་བསླབ་པ་ལ་སྦྱོར་མི་བཏུབ་པས་
ཡོན་ཏན་གོང་ནས་གོང་དུ་ཁྱད་པར་དུ་འགྱུར་མི་ནུས་པ་དང་། སྐྲ་
སེར་ཅན་སོགས་རྟེན་མཛེས་བའི་བར་ཆད་དེ། དེ་དག་ལ་སྐྱེ་གནས་
ཁྱད་པར་དུ་འགྱུར་བ་གསུམ་ཀ་རུང་ཡང་། ལུས་བྱད་མི་སྡུག་པ་སོགས་
ཀྱི་རྐྱེན་གྱིས་ཁྱིམ་པ་རྣམས་བསྟན་པ་ལ་མི་དད་པའི་རྒྱུ་བྱེད་པའི་ཕྱིར་
རོ༑ །ཕྱི་མ་གཉིས་པོ་འདི་བསྟན་པ་ལ་ཕན་པ་སོགས་དགོས་པ་ཁྱད་
པར་ཅན་ཡོད་ན་སྐྱེ་ལ་ཉེས་བྱས་ཙམ་ལས་དགག་བྱ་ཆེ་བ་རང་མེད་དོ།
དེ་ལྟར་ན་དགག་ཕྱོགས་ནས་ངེས་པ་ལྔ་དང་བྲལ་ཞིང་། བར་ཆད་བཞི་
དང་མི་ལྡན་པ་དང་། སྒྲུབ་ཕྱོགས་ནས་རྒྱུན་ཚོགས་སུ་ཚང་བ། ཆོས་
གོས་གསུམ་དང་ལྷུང་བཟེད་ཚང་བ། ལོ་ཉི་ཤུ་ལོན་པ། ཤེས་པ་རང་
བཞིན་ཏུ་གནས་པ། ཐོབ་མཚམས་སོགས་ཀྱི་དོན་གོ་ཞིང་བརྡ་འཕྲོད་
པ༔ ཁྱད་པར་དུ་ངེས་པར་འབྱུང་བ་མྱང་འདས་གསུམ་གང་རུང་དོན་
དུ་གཉེར་བའི་བློ་ཅན་དེ་སྣོད་དང་ལྡན་པའི་སྐལ་པ་བཟང་པོ་ཅན་
ཡིན་ཏེ། སྐྱེས་བུ་དེ་འགལ་རྐྱེན་མཐའ་དག་དང་བྲལ་ཞིང་། མཐུན་རྐྱེན་
ཕུན་སུམ་ཚོགས་པ་དང་ལྡན་པའི་ཕྱིར། སྒྲུབ་པར་བྱེད་པ་པོ་མཁན་
སློབ་དགེ་འདུན་རྣམས་ཀྱང་ཁ་སྐོང་གི་ཆོས་བཅུ་གསུམ་ཚང་བ། ཚུལ་
ཁྲིམས་རྣམ་པར་དག་པ། དམིགས་བསལ་བསྒྲུབ་བྱའི་ངོས་ནས་མཐོང་

ཐོས་དོགས་གསུམ་གྱི་སྐྱོན་མེད་པ་དང་།ཁྱད་པར་དུ་མཁན་པོ་ནི་
བརྟན་མཁས་ཀྱི་ཡོན་ཏན་གཉིས་དང་ལྡན་པ་སྟེ།བརྟན་པའི་ཡོན་
ཏན་བསྙེན་པར་རྫོགས་ནས་ལོ་བཅུ་ལོན་པ་དང་།མཁས་པའི་ཡོན་
ཏན་ལེགས་པར་གསུངས་པའི་འདུལ་བ་ལ་ལུང་སྡེ་བཞི་སོགས་རྒྱ་མཚོ་
ཙམ་ཡོད་པའི་ཚིག་དོན་མཐའ་དག་ཁོང་དུ་ཆུད་པ་དང་། དེ་ལས་ཀྱང་
ལས་བརྒྱ་རྩ་གཅིག་པའི་ལས་ཕྲན་རེ་རེ་བཞིན་ཚིག་ཕྱེད་ཀྱང་མ་
འཁྲུལ་བར་ཐུགས་ཐོག་ནས་ཐོན་པ་ལག་ལེན་སོགས་ཤིན་ཏུ་བྱང་བ།
དེ་ལྟ་བུའི་མཁན་སློབ་དང༌། ཡུལ་དབུས་མཐའི་དབྱེ་བས་དགེ་འདུན་
བཅུ་ཚོགས་སམ་ལྔ་ཚོགས་ཀྱི་དབུས་སུ་ཚིགས་གསུམ་རིམ་པ་བཞིན་ཏུ་
བསྙེན་པར་རྫོགས་པར་བྱ་སྟེ། གལ་ཏེ་ཚིགས་སྔ་མ་གཉིས་མ་བྱས་པར་
བསྙེན་པར་རྫོགས་པའང་དྲིན་ལེན་བསབ་པའི་མདོ་སྡེ་ལས་གསུངས་
པར་སྣང་མོད། དེ་ནི་སྐྱེ་ལ་ཉེས་བྱས་སུ་འགྱུར་བ་འདུལ་བ་ལས་ཀྱང་
བཤད། ཐོབ་མཚམས་དགེ་འདུན་གྱིས་གསོལ་བ་སྔོན་དུ་འགྲོ་བའི་ལས་
ལན་གསུམ་བརྗོད་པ་ལས། བརྗོད་པ་ཐ་མའི་བྱ་བ་བརྗོད་པ་རྫོགས་མ་
ཐག་པ་དེར་སྡོམ་པ་སྐྱེ་བའོ། །
བཞི་པ་ཐོབ་པ་མི་ཉམས་པར་བསྲུང་བ་ལ་གཉིས། བསྟན་པ༑ བཤད་པའོ། །དང་པོ་ནི།
བར་དུ་ཐོབ་པ་མི་ཉམས་བསྲུང་བ་ལ།།
ཞེས་པ་སྟེ། སྡོམ་པ་ཐོབ་པ་ཙམ་གྱིས་མི་ཆོག །ཐོབ་པ་མི་ཉམས་
པར་བསྲུང་དགོས་ཏེ། མ་སྲུང་ན་ཉེས་དམིགས་ཆེན་པོ་དང་ལྡན་པའི་
ཕྱིར། ཇི་སྐད་དུ། ཚུལ་ཁྲིམས་འཆལ་བ་སྡུག་བསྔལ་ཡིན། ཞེས་སོ། །

གཉིས་པ་རྒྱས་པར་བཤད་པ་ལ་གཉིས། དངོས་བསྟན་བླང་
དོར་གྱི་བསླབ་བྱ་རྒྱས་པར་བཤད་པ། ཤུགས་བསྟན་དེའི་རུང་
མཐུན་བསྡུས་ཏེ་བསྟན་པའོ། །དང་པོ་ལ་གཉིས། ཁྱིམ་པའི་
ཕྱོགས་དང་། རབ་བྱུང་གི་ཕྱོགས་ཀྱི་བསླབ་བྱའོ། །དང་པོ་ལ་
གསུམ། སྐྱབས་འགྲོ། བསྙེན་གནས། དགེ་བསྙེན་གྱི་བསླབ་བྱའོ། །
དང་པོ་ལ་གཉིས། མཆོག་གསུམ་སོ་སོའི་ཐུན་མོང་མ་ཡིན་པའི་
བསླབ་བྱ་དང་། གསུམ་ཀའི་ཐུན་མོང་གི་བསླབ་བྱའོ། །དང་པོ་
བསླབ་བྱ་སྐྱབས་འགྲོ་ཐུན་མོང་མིན་གསུམ་ནི།།
སྐྱབས་གཞན་མི་འཚོལ་སེམས་ཅན་འཚེ་བ་སྤོང་། །
མུ་སྟེགས་མི་འགྲོགས་སོ་སོར་གུས་བསྐྱེད་དོ།།
ཞེས་པ་སྟེ། སངས་རྒྱས་ལ་སྐྱབས་སུ་སོང་ནས་སྐྱབས་གཞན་
འཇིག་རྟེན་པའི་ལྷ་མི་འཚོལ་བ་དང་། ཆོས་ལ་སྐྱབས་སུ་སོང་ནས་
སེམས་ཅན་ལ་གནོད་ཅིང་འཚེ་བ་སྤོང་བ་དང་། དགེ་འདུན་ལ་སྐྱབས་
སུ་སོང་ནས་གྲོགས་མུ་སྟེགས་ཅན་དང་མི་འགྲོགས་པ་སྟེ་གསུམ་དགག་
པའི་བསླབ་བྱ་དང་། བོད་འདིར་མུ་སྟེགས་དངོས་མེད་མོད། དེ་ལས་
ཀྱང་ཐ་ཆད་པ་ཁྱིམ་པ་སྡིག་ཅན་རྣམས་སོ། །སངས་རྒྱས་ཀྱི་སྐུ་རྟེན་སྐུ་
གཟུགས་དང་སཱ་ཙྪའི་ཆགས་དུམ་ཚུན་དང་། ཆོས་ཀྱི་རྟེན་ཡིག་འབྲུ་
གཅིག་ཚུན་དང་། དགེ་འདུན་གྱི་གཟུགས་སེར་པོའི་ལྷན་པ་བཏབ་པ་
ཡན་ཆད་ལ་སོ་སོར་དེ་དང་དེའི་འདུ་ཤེས་བཞག་ནས་གུས་པ་བསྐྱེད་
པ་ནི་བསྒྲུབ་པའི་བསླབ་བྱའོ། །

གཉིས་པ་ནི།
སྲོག་དང་བྱ་དགར་དཀོན་མཆོག་གསུམ་མི་སྤང་།།
དགོས་གལ་ཆེ་ཡང་ཐབས་གཞན་མི་འཚོལ་ཞིང་།།
དུས་མཆོད་མི་བཅག་རང་གཞན་སྐྱབས་འགྲོར་འགོད། །
གར་འགྲོའི་ཕྱོགས་ཀྱི་སངས་རྒྱས་ལ་ཕྱག་འཚལ། །
་ལྔ་རྣམས་ཐུན་མོང་བསླབ་བྱར་ཇོ་བོ་བཞེད། །
ཅེས་པ་སྟེ། རང་གི་སྲོག་དང་རྒྱལ་སྲིད་སོགས་བྱ་དགའ་ཆེན་པོའི་
ཆེད་དུའང་དཀོན་མཆོག་གསུམ་མི་སྤང་བ་དང་། དགོས་གལ་ཇི་ལྟར་
ཚེ་ཡང་དཀོན་མཆོག་ལ་བློ་འགེལ་བ་ལས་འཇིག་རྟེན་པའི་ཐབས་
གཞན་མི་འཚོལ་བ་དང་། རྟག་ཏུ་ཡོན་ཏན་དྲན་པས་དུས་ཀྱི་མཆོད་པ་
མི་བཅག་པ་དང༌། ཕན་ཡོན་ཤེས་པས་རང་སྐྱབས་སུ་འགྲོ་ཞིང་།
གཞན་ཡང་སྐྱབས་འགྲོ་ལ་འགོད་པ་དང་། རང་ཉིད་གར་འགྲོ་ཡང་
དེའི་ཕྱོགས་ཀྱི་སངས་རྒྱས་ཡིད་ལ་བྱས་ནས་ཕྱག་འཚལ་བ་དང་ལྔ་བོ་
རྣམས་དཀོན་མཆོག་གསུམ་ཐུན་མོང་གི་བསླབ་བྱ་ཡིན་ཅེས་ཇོ་བོ་རྗེ་
ནས་བཞེད་པར་གསུངས།
གཉིས་པ་ལ་གཉིས། དུས་ཁྲིམས་ཀྱི་བསླབ་བྱ་དངོས་བཤད་
པདེ་གཏན་ཁྲིམས་སུ་བྱས་ན་གོ་མི་དགེ་བསྙེན་དུ་འགྱུར་ཚུལ་
ལོ། །དང་པོ་ནི།
རྩ་བཞི་སྤོང་བ་ཚུལ་ཁྲིམས་ཡན་ལག་ཡིན།།
ཆང་སྤོང་བག་ཡོད་ཡན་ལག་མལ་ཆེ་མཐོ།།
གར་ཕྲེང་ལ་སོགས་ཕྱི་དྲོའི་ཁ་ཟས་གསུམ། །

བརྟུལ་ཞུགས་ཡན་ལག་བསྙེན་གནས་སྡོམ་པ་ཡིན།།
ཡན་ལག་འདི་བརྒྱུད་གཏན་དུ་མ་ཡིན་པས།།
ཡོན་ཏན་རྟེན་མིན་དེ་ཕྱིར་སོ་ཐར་ནི། །
མཚན་ཉིད་ལྡན་པ་རིས་བདུན་ཁོ་ན་ཡིན། །
ཞེས་པ་སྟེ། མི་ཚངས་སྤྱོད་སོགས་རྩ་ལྟུང་བཞི་སྤོང་བ་ཚུལ་ཁྲིམས་
ཀྱི་ཡན་ལག་ཡིན་ཏེ། །དེ་བཞི་གཅིག་ཉམས་ན་ཚུལ་འཆལ་དུ་འགྱུར་
བའི་ཕྱིར། ཆང་སྤོང་བ་བག་ཡོད་ཀྱི་ཡན་ལག མལ་ཆེན་པོ་དང་མཐོན་
པོ་གཉིས་དང་། གར་ཕྲེང་གཉིས། ཕྱི་དྲོའི་ཁ་ཟས་དང་གསུམ་བརྟུལ་
ཞུགས་ཀྱི་ཡན་ལག་ཡིན་ཏེ། རང་ལ་བསྙེན་པར་གནས་པའི་འདུ་ཤེས་
སྐྱེ་བའི་ཕྱིར། ཡན་ལག་འདི་བརྒྱད་ཉིན་ཞག་ཕྲུག་གཅིག་གི་དུས་
ཁྲིམས་ལས་གཏན་ཁྲིམས་མ་ཡིན་པས། སྡོམ་པ་ཕྱི་མ་སྐྱེ་བའི་ཡོན་ཏན་
གྱི་རྟེན་མིན་ཏེ་དེའི་ཕྱིར་ན་སོ་ཐར་མཚན་ཉིད་དང་ལྡན་པ་ཡོན་ཏན་
ཕྱི་མ་སྐྱེ་བའི་རྟེན་དུ་གྱུར་པ་རིས་བདུན་པོ་ཁོ་ན་ཡིན་ནོ། །
གཉིས་པ་ནི།
འདི་བརྒྱད་ཇི་སྲིད་འཚོ་བའི་བར་བསྲུང་ན། །
གོ་མཱི་དགེ་བསྙེན་ཡིན་ཀྱང་ཡོད་སྨྲའི་མིན།།
གནས་བརྟན་སྡེ་པའི་ལུགས་སུ་དབྱིག་གཉེན་བཞེད། །
ཅེས་པ་སྟེ། ཇི་སྐད་དུ། གོ་མཱིའི་དགེ་བསྙེན་ཞེས་བྱ་བ་འདི་ནི་
འཕགས་པ་གནས་བརྟན་སྡེ་པའི་མན་ངག་བརྒྱུད་པ་ལས་ཐོས་ཀྱི་བདེ་
བར་གཤེགས་པས་གསུངས་པ་ནི་མ་མཐོང་ངོ༌། །ཞེས་གསུངས་པའི་
ཕྱིར། སྟོན་པས་མ་གསུངས་པའང་ཐེག་དམན་གྱི་སྡེ་སྣོད་ལ་དགོངས་

ནས་མ་གསུངས་པ་ཡིན་ནོ། །ཚིག་དོན་གཞན་རྟོགས་སླའོ།།
གསུམ་པ་དགེ་བསྙེན་གྱིས་བསླབ་བྱ་ལ་གསུམ། དགེ་བསྙེན་
གྱི་སྤང་བྱ་ལྔ་ངོས་བཟུང་བ། དེ་བསྲུང་ཚུལ་གྱི་གྲངས་ལས་དགེ་
བསྙེན་གྱི་དབྱེ་བ་བཤད་པ། ཕྱོགས་མཐུན་གྱི་བསླབ་བྱ་བསྟན་
པའོ། །དང་པོ་ནི།
གསོད་རྐུ་རྫུན་སྨྲ་འདོད་པས་ལོག་པར་གཡེམ། །
མྱོས་འགྱུར་སྤོང་རྣམས་དགེ་བསྙེན་སྡོམ་པ་སྟེ།།
ཞེས་པས། དགེ་བསྙེན་གྱི་སྤང་བྱ་ལ། དང་པོ་བཞི་རྩ་བ་དང༌། ཆང་
སྤོང་བ་ཡན་ལག་གོ། །འདིའི་སྲོག་གཅོད་པའི་ཡུལ་མི་ཡིན་པ་དགོས་སོ།
གཉིས་པ་ལ་གཉིས། ཉན་ཐོས་སྡེ་པའི་ལུགས་དང་། མདོ་
སྡེ་པའི་ལུགས་སོ། །དང་པོ་ནི།
གང་འདོད་ཁས་ལེན་གྲངས་ལྟར་སྣ་གཅིག་སྤྱོད།།
སྣ་འགའ་ཕལ་ཆེར་སྤྱོད་དང་ཡོངས་རྫོགས་སྤྱོད།།
གཅིག་གཉིས་གསུམ་དང་ལྔ་སྤོང་།།
ཞེས་པ་སྟེ། བྱེ་སྨྲས་དང་པོ་ཡོངས་རྫོགས་དགེ་བསྙེན་གྱི་བསླབ་པ་
ནོད་ནས་ཕྱིས་སྣ་གཅིག་སོགས་སྤྱོད་པར་འདོད། །མདོ་སྡེ་པས། དེ་ལྟར་
ན་ཚུལ་འཆལ་དུ་འགྱུར་བས་དང་པོ་ནས་རང་གང་ལ་བསླབ་པར་
འདོད་པ་དེ་ཁས་ལེན་པའི་གྲངས་ལྟར་སྣ་གཅིག་སྤྱོད་པ། སྣ་འགའ་
སྤྱོད་པ། ཕལ་ཆེར་སྤྱོད་པ། ཡོངས་རྫོགས་སྤྱོད་པའི་དགེ་བསྙེན་རྣམས་
རིམ་པ་ལྟར། སྲོག་གཅོད་སྤོང་བ་གཅིག་པུ་ལ་བསླབ་པ་དང་། དེའི་

སྟེང་མ་བྱིན་ལེན་ལྟ་བུ་གཉིས་ཙམ་དང་། དེ་གཉིས་ཀྱི་སྟེང་དུ་རྫུན་ལྟ་
བུ་སྟེ་གསུམ་དང་། བསླབ་གཞི་ལྔ་ཚང་བར་སྤོང་བ་བཞི་ལ་ཟེར། །
གཉིས་པ་ནི།
དེ་ཡི་སྟེང་། 
མི་ཚངས་སྤྱོད་སྤོང་ཚངས་སྤྱོད་དགེ་བསྙེན་ནོ།།
འདི་དང་གོ་མཱི་གཉིས་ནི་ཁྱིམ་པ་དང་།།
་རབ་བྱུང་གཉིས་ཀ་མིན་ཞེས་མཁས་རྣམས་བཞེད།།
ཅེས་པ་སྟེ། ཡོངས་རྫོགས་དགེ་བསྙེན་གྱི་སྤང་བྱ་དེའི་སྟེང་དུ་མི་
ཚངས་སྤྱོད་སྤོང་ན་ཚངས་སྤྱོད་དགེ་བསྙེན་ཡིན་པར་མདོ་སྡེ་པས་
འདོད། འདི་དང་གོ་མི་གཉིས་ནི་འཁྲིག་སྤྱོད་སྤངས་པས་ཁྱིམ་པ་དང་།
ཆོས་གོས་སོགས་རྟགས་སྤངས་པས་རབ་བྱུང་དང་གཉིས་ཀ་མིན་པར་
མཁས་པ་རྣམས་བཞེད་དོ།།
གསུམ་པ་ལ་གཉིས། དངོས་དང༌། སྔགས་པ་ཁྱིམ་པས་ཀྱང་
འདུལ་བའི་བསླབ་པ་ལ་གཅེས་སྤྲས་བྱ་དགོས་པར་གདམས་
པའོ། །དང་པོ་ནི། །
མི་དགེ་ལྷག་དྲུག་ཕྱོགས་མཐུན་སྤང་བྱ་དང༌།།
ཞེས་པ་སྟེ། ཕྲ་མ་སོགས་ངག་གི་གསུམ་དང་ཡིད་ཀྱི་གསུམ་ཕྱོགས་
མཐུན་གྱི་སྤང་བྱ་ཡིན་པས་འགྱོད་སེམས་ཀྱིས་ཕྱིར་བཅོས་པར་བྱའོ།།
གཉིས་པ་ནི།
དགེ་བསྙེན་སྡོམ་ལྡན་རིག་པ་འཛིན་པས་ཀྱང་།།
རབ་བྱུང་རྟགས་དང་ཆོ་ག་མ་གཏོགས་པ།།
 

ལྷག་རྣམས་ཉམས་སུ་ལེན་པར་དཔུང་བཟང་བཤད། 
ཅེས་པ་སྟེ། དགེ་བསྙེན་གྱི་སྡོམ་པ་དང་ལྡན་པའི་ཁྱིམ་པ་སྔགས་
པས་ཀྱང་ཆོས་གོས་ལྷུང་བཟེད་འཆང་བ་དང་སྐྲ་འབྲེག་པ་སོགས་
རྟགས་དང་། ལས་ཆོག་དང་བཅས་རྐྱང་འགའ་ཞིག་མ་གཏོགས་ལྷག་
མ་རྣམས་འདུལ་བ་ནས་ཇི་ལྟར་འབྱུང་བ་བཞིན་ཏུ་ཉམས་སུ་ལེན་
དགོས་ཏེ། དཔུང་བཟང་ལས། རྒྱལ་བ་ངས་གསུངས་སོ་སོར་ཐར་པ་ཡི།
ཚུལ་ཁྲིམས་རྣམ་དག་འདུལ་བ་མ་ལུས་ལས། །སྔགས་པ་ཁྱིམ་པས་
རྟགས་དང་ཆོ་ག་སྤངས། །ལྷག་མ་རྣམས་ནི་ཉམས་སུ་བླང་བར་བྱ། །
ཞེས་སོ། །
གཉིས་པ་རབ་ཏུ་བྱུང་བའི་ཕྱོགས་ཀྱི་བསླབ་བྱ་ལ་གསུམ།
དགེ་ཚུལ་ཕ་མ། དགེ་སློབ་མ། དགེ་སློང་ཕ་མའི་བསླབ་བྱ་
བཤད་པའོ། །དང་པོ་ལ་གསུམ། དགེ་ཚུལ་གྱི་བླང་འདས་དངོས།
ཕྱོགས་མཐུན་བསྡམ་བྱའི་ཉེས་བྱས། བར་མ་རབ་བྱུང་གི་དུས་
སུ་བླང་བ་ལས་འདས་པའི་ཕྱོགས་མཐུན་ནོ། །དང་པོ་ནི།
སྲོག་གཅོད་རྐུ་དང་མི་ཚངས་སྤྱོད་དང་བརྫུན།།
ཆང་འཐུང་གར་སོགས་ཕྲེང་སོགས་མལ་ཆེ་མཐོ། །
ཕྱི་དྲོའི་ཁ་ཟས་གསེར་དངུལ་སྤོང་བ་སྟེ། །
ཞུམ་པ་སྤང་ཕྱིར་རགས་པ་བཅུར་དྲིལ་གསུངས། །
ཞེས་པ་སྟེ། བསླབ་གཞི་མང་པོ་ཐོས་ན་ཞུམ་སྟེ། བྲི་ཛིའི་བུ་བཞིན་
ཏུ་བསླབ་པ་ལེན་པ་ལས་ལྡོག་པ་སྤང་བའི་ཆེད་དུ་རགས་པ་བཅུར་
དྲིལ་ནས་གསུངས་པ་ཡིན་ཏེ། དབྱེ་ན་གཉིས། རྩ་བའི་ཆོས་བཞི་དང་།

ཡན་ལག་གི་ཆོས་དྲུག་གོ། དང་པོ་ནི། དགེ་སློང་གི་ཕམ་པའི་སྐབས་སུ་
འཆད་པར་འགྱུར་ཏེ། འདི་བཞི་བསྲུང་ན་ཚུལ་ཁྲིམས་དང་ལྡན་ཞིང༌།
མ་སྲུང་ན་ཕམ་འདྲའི་ཉེས་བྱས་ཞེས་འཆབ་མེད་གསོར་རུང་ཙམ་
དང་། འཆབ་བཅས་ལ་གསོར་མེད་པའོ། །ཕྱི་མ་རྣམས་ནི་རྩ་བཞི་སྲུང་
བའི་ཐབས་སུ་འགྱུར་བས་ཡན་ལག་ཅེས་བྱའོ། །དེ་ལ་ཆང་འཐུང་བ་
དང་། གར་སོགས་ལ་གླུ་གར་རོལ་མོ་གསུམ་དང་། ཕྲེང་སོགས་ལ་རྒྱུན་
ཕྲེང་ཁ་དོག་འཆང་བ། སྤོས་ཉུག་པ་སྟེ་དྲི་བཟང་པོ་འཆང་བ་གསུམ།
མལ་ཆེན་པོ་ནི་གསེར་དངུལ་ཟབ་འོག་སོགས་དང་། མལ་མཐོན་པོ་ཁྲུ་
གང་ལས་མཐོ་བ་དང་། ཕྱི་དྲོའི་ཁ་ཟས་དང་། གསེར་དངུལ་ལེན་པ་
སྤོང་བ་རྣམས་སོ། །དེ་ལས་བླང་འདས་སོ་གསུམ་དུ་འགྱུར་བའི་ཚུལ་ནི།
རྩ་བ་བཞི་དང་། སྲོག་གཅོད་ཀྱི་ཕམ་འདྲའི་ཆར་གཏོགས་དུད་འགྲོ་
གསོད་པ། སྲོག་ཆགས་དང་བཅས་པའི་ཆུར་འདེབས་པ། དེ་ལ་སྤྱོད་པ་
སྟེ་གསོད་པ་གསུམ། རྫུན་གྱི་ཆར་གཏོགས། གཞི་མེད། བག་ཙམ་སྟེ་ཕམ་
པའི་བསྐུར་པ་གཉིས། དགེ་འདུན་དབྱེན། དེའི་རྗེས་ཕྱོགས། ཁྱིམ་སུན་
འབྱིན། ཤེས་བཞིན་རྫུན་དུ་སྨྲ་བ། བཤེས་ངོར་འཕྱ་བ། ཞལ་ཏ་པར་
འཕྱ་བ། ཟས་ཅུང་ཟད་ཀྱིས་སྐུར། ལྷག་མའི་བསྐུར་འདེབས། བསླབ་
གཞི་ཁྱད་གསོད། འབྲས་ཆན་འགེབས་པ་སྟེ་བཅུ་གཉིས། དེ་ལྟར་ན་རྩ་
བ་བཞི་དང་དེའི་ཆར་གཏོགས་བཅོ་ལྔ་སྟེ་བཅུ་དགུ། ཆང་། གར་སོགས་
གསུམ། ཕྲེང་སོགས་གསུམ། མལ་ཆེ་མཐོ་རྣམས་སོ་སོར་བགྲངས་པ་
དང་། ཕྱི་དྲོའི་ཁ་ཟས། གསེར་དངུལ་ལེན་པ་རྣམས་བསྣན་པས་སུམ་ཅུ་
དང་། འོག་ནས་འབྱུང་བའི་ཉམས་པ་གསུམ་དང་བཅས་པས་དགེ་

ཚུལ་གྱི་བླང་འདས་སུམ་ཅུ་རྩ་གསུམ་མོ། །
གཉིས་པ་ནི།
ཆོས་གོས་ལྷུང་བཟེད་འཆང་བ་འབྲལ་བ་དང་།།
ས་རྐོ་རིན་ཆེན་རེག་དང་མེ་ལ་རེག །
བཏང་ནས་ཟ་དང་ཤིང་འཛེག་ཤིང་གཅོད་དང་།།
བྱིན་ལེན་རྩྭ་སྔོན་ཁྲོད་དུ་མི་གཙང་འདོར། །
གསོག་འཇོག་ཟ་དང་ས་བོན་འཇོམས་པ་རྣམས། །
གནང་བས་ཉེས་མེད་བཅུ་གསུམ་མ་གཏོགས་པ། །
དགེ་སློང་ཇི་བཞིན་སྤང་བླང་མཐའ་དག་གཅིག །
འཆང་བའི་ཟླར་བསྡུ་གོས་རྒྱུ་ཟླ་བར་འཇོག། །
འབྲལ་བའི་ཟླར་བསྡུ་དགོན་པའི་འབྲལ་སྤང་བྱེད།།
གསོག་འཇོག་ཟླར་བསྡུ་གསོག་འཇོག་བྱེད་པའང་གནང་།།
ཞེས་པ་སྟེ། ཉེས་མེད་བཅུ་གསུམ་པོ་འདི་ནི་བསྟན་བཅོས་བྱེ་བྲག་
བཤད་པ་ལས་འབྱུང་བ་ཡིན་ཏེ། དེ་ཡང་ཆོས་གོས་ལ་འཆང་འབྲལ་
གཉིས༑ ལྷུང་བཟེད་ལྷག་པོ་འཆང་བ་སྟེ་གཞན་ནི་གོ་བར་ཟད་དོ། །
ལྷག་མ་རྣམས་ནི་དགེ་སློང་ཇི་བཞིན་ཏུ་སྤང་བླང་མཐའ་དག་གཅིག་
མོད། འོན་ཏེ་དགེ་ཚུལ་གྱི་སྐབས་འདིར་བཤགས་ཡུལ་ལ་མི་ལྟོས་པ་
ཡིད་ཀྱིས་བསྡམས་པ་ཙམ་གྱིས་འདག་གོ། །དེའི་སྟེང་དུ་ཆོས་གོས་
འཆང་བ་དང་། འབྲལ་བ་དང་། གསོག་འཇོག་ཟ་བར་གནང་བ་དང་
གསུམ་གྱི་ཟླར་རུང་མཐུན་དུ་བསྡུས་ནས། རིམ་པ་ལྟར། གོས་རྒྱུ་ཟླ་
འཇོག་དང་། དགོན་པ་བས་ཆོས་གོས་འབྲལ་བ་དང་། གསོག་འཇོག་

བྱེད་པ་གསུམ་གནང་བ་བཞེད་པས། ཉེས་མེད་བཅུ་གསུམ་གྱི་སྟེང་དུ་
བོད་ཀྱི་འདུལ་འཛིན་རྣམས་ཀྱིས་ཟླར་བསྡུ་གསུམ་བསྣན་པས་བཅུ་
དྲུག་ཏུ་འགྱུར་རོ། །
གསུམ་པ་ནི།
ཁྱིམ་རྟགས་སློང་ཉམས་རབ་བྱུང་རྟགས་ལེན་ཉམས། །
བརྙས་པས་མཁན་པོར་ཉམས་ཏེ་ཉམས་པ་གསུམ། །
སྤང་བ་དགེ་ཚུལ་སྡོམ་པའི་བསླབ་བྱའོ། །
ཞེས་པ་སྟེ། གོས་སྦུ་གུ་ཅན་ལྟ་བུ་བསམ་པ་ཐག་པ་ཉིན་གཅིག་
ཙམ་གྱོན་ན་ཁྱིམ་རྟགས་སྤོང་བ་དང་རབ་བྱུང་གི་རྟགས་ལེན་པ་
གཉིས་ཀ་ལས་ཉམས་པ་དང་། མཁན་པོར་མ་གུས་པ་སོགས་བརྙས་
པས་མཁན་པོ་ལ་གསོལ་བ་གདབ་པ་ལས་ཉམས་པ་སྟེ་གསུམ་པོ་འདི་
བར་མ་རབ་བྱུང་གི་སྡོམ་པ་གཏོང་བྱེད་དངོས་དང་། དགེ་ཚུལ་གྱི་བླང་
འདས་སོ།།
གཉིས་པ་དགེ་སློབ་མའི་བསླབ་བྱ་ལ་གཉིས། བསྟན་པ།
བཤད་པའོ། །དང་པོ་ནི།
དགེ་སློབ་མ་ནི་དགེ་ཚུལ་ཐོབ་པའི་སྟེང་།།
ཞེས་པ་སྟེ། དགེ་ཚུལ་མའི་བསླབ་གཞི་བཅུ་ཐོབ་པའི་སྟེང་དུ། དགེ་
སློབ་མའི་སྡོམ་པ་བླངས་ནས་ལོ་གཉིས་ལ་དེའི་བསླབ་བྱ་ལ་སློབ་པ་སྟེ།
དེ་ཡང་དགེ་ཚུལ་མའི་ཕམ་འདྲའི་ཉེས་བྱས་མ་བྱུང་ན། འདི་ནས་
བཤད་པའི་རྩ་བའི་ཆོས་དྲུག་ལྟ་བུ་འབྱུང་ཡང་དེ་ལ་བསླབ་པ་འཁྲུག་
པ་ཞེས་སླར་ཡང་སྡོམ་པ་ནོད་དེ་ལོ་གཉིས་ལ་བསླབ་དགོས་ཏེ། དེ་དགེ་

སློབ་མའི་སྡོམ་པ་གཏོང་བྱེད་མིན་པར་བཀའ་གདམས་གསར་མའི་
འདུལ་འཛིན་ཆེན་པོ་དག་གིས་བཞེད།
གཉིས་པ་ལ་གཉིས། རྩ་བའི་ཆོས་དྲུག་དང་། རྗེས་མཐུན་
གྱི་ཆོས་དྲུག་གོ། དང་པོ་ནི།
གཅིག་འགྲོ་ཆུར་རྐྱལ་སྐྱེས་རེག་ལྷན་ཅིག་འདུག།
སྨྱན་བྱ་ཉེས་འཆབ་རྩ་བའི་ཆོས་དྲུག་གོ། །
ཞེས་པ་སྟེ། ལམ་དུ་རང་གཅིག་པུར་འགྲོ་བ། ཆུའི་ཕ་རོལ་དུ་རྐྱལ་
བ། སྐྱེས་པའི་ལུས་ལ་རེག་པ། དེ་དང་ལྷན་ཅིག་འདུག་པ། སྨྱན་བྱ་བ།
གཞན་གྱིས་ལྟུང་བ་འཆབ་པའོ། །
གཉིས་པ་ནི།་
གསེར་བཟུང་འདོམས་སྤུ་འདྲེག་དང་ས་རྐོ་སྤང་།།
བྱིན་ལེན་མེད་དང་གསོག་འཇོག་ཟས་མི་ཟ།།
རྩྭ་སྔོན་མི་གཅོད་འདི་དག་རྗེས་མཐུན་དྲུག།
ཅེས་པ་སྟེ། དོན་གོ་བར་ཟད་དོ།།
གསུམ་པ་དགེ་སློང་ཕ་མའི་བསླབ་བྱ་བཤད་པ་ལ་གསུམ།
ཕྱིའི་རྐྱེན་དགེ་བའི་བཤེས་གཉེན་ལ་བརྟེན་ནས་བསླང་བ།
ནང་གི་རྐྱེན་བསམ་པ་ཕུན་སུམ་ཚོགས་པ་ལ་བརྟེན་ནས་
བསྲུང་བ། ཇི་ལྟར་བསྲུང་བའི་བསླབ་བྱ་བཤད་པའོ། །དང་པོ་
གནས་ཀྱི་བླ་མ་མཚན་ཉིད་དང་ལྡན་པ་ཞིག་ལ་འདུལ་བ་ནས་
གསུངས་པའི་བླང་དོར་གྱི་གནས་མ་ལུས་པ་ལ་ཤིན་ཏུ་མཁས་པར་

སྦྱང་ནས་ཚུལ་བཞིན་ཏུ་བསྲུང་བའོ། །
གཉིས་པ་ནི།
བླང་དོར་ལ་སྤྲོ་བའི་བརྩོན་འགྲུས། འཇུག་ལྡོག་གི་གནས་ལ་གཟོབ་
པའི་བག་ཡོད། རང་རྒྱུད་ལ་ཉེས་པ་བྱུང་མ་བྱུང་རྟོགས་པའི་ཤེས་
བཞིན་རྣམས་ལ་བསྟེན་ནས་བསླབ་བྱའི་གནས་ཐམས་ཅད་ལ་དྲན་
ཤེས་བརྟན་པོ་རྒྱུན་མི་འཆད་པའི་སྒོ་ནས་བསྲུང་དགོས་སོ། །
གསུམ་པ་ལ་གཉིས། དགག་པའི་བསླབ་བྱ་དང་། སྒྲུབ་པའི་
བསླབ་བྱའོ། །དང་པོ་ལ་གཉིས། དགེ་སློང་ཕའི་བསླབ་བྱ་དང་།
དགེ་སློང་མའི་བསླབ་བྱ་བཤད་པའོ། །དང་པོ་ལ་གཉིས། མདོར་
བསྟན་པ། རྒྱས་པར་བཤད་པའོ། །དང་པོ་ནི། །
དགེ་སློང་ཁྲིམས་ལ་ཉིས་བརྒྱ་ལྔ་བཅུ་གསུམ། ། །
ཞེས་པའོ། །
གཉིས་པ་ལ་ལྔ། ཕམ་པའི་སྡེ། ལྷག་མའི་སྡེ། ལྟུང་བྱེད་ཀྱི་སྡེ།
སོར་བཤགས་ཀྱི་སྡེ། ཉེས་བྱས་ཀྱི་སྡེ་བཤད་པའོ། །དང་པོ་ལ་
གསུམ། བསྟན་པ། བཤད་པ། བསྡུ་བའོ། དང་པོ་ནི།
བར་མ་ཆག
སྡོམ་པའི་རྩ་བ་ཕམ་པ་བཞི་ཞེས་པ།།
ཞེས་པ་སྟེ། བཅས་ལྡན་གྱི་དགེ་སློང་གིས་བསྲུང་ན་སྡོམ་པ་ཕྱི་མ་
ཐམས་ཅད་ཀྱི་རྩ་བ་ཡིན་ལ། ཉམས་ན་གཉེན་པོའི་ཕྱོགས་མ་ལུས་པ་
ཕམ་པར་བྱེད་པ་སྟེ། དབྱེ་ན་བཞི་ཡོད་དོ་ཞེས་སོ། ། །
གཉིས་པ་ལ་བཞི། མི་ཚངས་སྤྱོད་ཀྱི་ཕམ་པ། མ་བྱིན་ལེན་
པ། སྲོག་གཅོད་པ། མི་ཆོས་བླ་མའི་རྫུན་སྨྲ་བའི་ཕམ་པའོ། །

དང་པོ་ནི།
གཞི་ཡི་ཡན་ལག་ཆ་ཀུན་བཟུང་འོས་པ།།
སྐྱེ་གནས་ལམ་དུ་ཕོ་དབང་ལས་རུང་ནི།།
བསམ་པ་ངོ་ཚ་འཇིགས་མེད་ཆགས་སེམས་ཀྱིས། །
སྦྱོར་བ་དྲུད་པས་མཐའ་ཐུག་སིམ་པ་ཐོབ། །
དེས་ནི་ཚངས་པར་སྤྱོད་ལས་རྣམ་པར་ཉམས། །
ཞེས་པ་སྟེ། ཁྱོད་ལ་གཞི་བསམ་སྦྱོར་བ་མཐར་ཐུག་གི་ཡན་ལག་
བཞི་ཡོད་དེ། གཞི་ཡི་ཡན་ལག་ལུས་ཕྱེད་དུ་ལོངས་པ་ཡན་ཆད་ཡན་
ལག་གི་ཆ་ཕལ་ཆེར་བཟུང་བར་འོས་པ། སྐྱེ་གནས་ཀྱིས་མཚོན་པའི་
རྨའི་སྒོ་གསུམ་གང་རུང་གི་ལམ་དུ། རྟེན་བྱེད་ཀྱི་ཕོ་དབང་ལས་སུ་རུང་
བ་ནི། བསམ་པ་ངོ་ཚ་དང་འཇིགས་སྐྲག་མེད་པར་རེག་བདེ་མྱོང་
འདོད་ཀྱི་ཆགས་སེམས་ཀྱིས་ཀུན་ནས་བསླངས་ཏེ། སྦྱོར་བ་བརྟེན་བྱ་
དེར་དྲུད་པ། མཐར་ཐུག་པགས་རིམ་ལས་འདས་ཏེ་ལུས་ཚོར་སིམ་པ་
ཐོབ་པ་དེས་ནི་ཚངས་པར་སྤྱོད་པ་ལས་རྣམ་པར་ཉམས་སོ། །
གཉིས་པ་ནི།
བརྐུ་བའི་གཞི་ནི་མི་གཞན་ནོར་ཡིན་པ། །
བསམ་པ་རང་ཉིད་འཚོ་ཕྱིར་རྐུ་སེམས་ཀྱིས། །
ཡུལ་དུས་རིན་ཐང་ཚང་བ་སྦྱོར་བས་བརྐུས། །
མཐར་ཐུག་བརྐུས་སམ་བརྐུར་བཅུག་བརྩད་ནས་ཐོབ།།
ཅེས་པ་སྟེ། དབྱེ་ན་ཡན་ལག་བཞི་ལས། གཞི་ནི་རང་དང་ནོར་མི་
གཅིག་པ་མི་གཞན་གྱིས་བདག་ཏུ་བཟུང་བའི་ནོར་ཡིན་པ། བསམ་པ་

དེ་ལ་དེར་འདུ་ཤེས་ཏེ་རང་ཉིད་ཀྱི་བཟའ་བ་དང་བགོ་བ་ལ་སོགས་པ་
འཚོ་བ་བྱ་བའི་ཕྱིར་དུ་ཐོབ་ན་ཅི་མ་རུང་སྙམ་པའི་རྐུ་སེམས་ཀྱིས།
ཡུལ་དུས་དང་བསྟན་པའི་རིན་ཐང་ཚང་བ་བོད་འདིར་ནས་ཁལ་ཕྱེད་
ཙམ་ལུས་ཀྱི་རྣམ་པར་རིག་བྱེད་ཀྱི་སྦྱོར་བས་དུས་གཅིག་གིས་བརྐུས་
པ༑ མཐར་ཐུག་རང་གི་བརྐུས་སམ། །གཞན་ལ་བརྐུར་བཅུག་པའམ།
བརྩད་པ་གང་ཡང་རུང་བས་རྫས་དེ་བདག་པོ་དང་བྲལ་ནས་བདག་
གིས་ཐོབ་བློ་སྐྱེས་པའོ།།
གསུམ་པ་ནི།
སྲོག་གཅོད་གཞི་ནི་མི་གཞན་མ་འཁྲུལ་བར། །
བསམ་པ་གསོད་སེམས་བསད་བྱ་དེར་ཤེས་པ། །
སྦྱོར་བ་གསོད་པར་བརྩམས་ནས་མ་བཟློག་པར། ། །
མཐར་ཐུག་སྲོག་གི་དབང་པོ་འགག་པ་དང་།།
གསོད་བཅུག་ཡི་རང་བསྔགས་སོགས་རྐྱེན་བྱས་ཀྱང་།།
ཞེས་པ་སྟེ། ཡན་ལག་བཞི་ལས། སྲོག་གཅོད་ཀྱི་གཞི་ནི་མིའམ་མིར་
ཆགས་པ་རང་ལས་རྒྱུད་གཞན་པ། གཞན་དང་མ་འཁྲུལ་བ། བསམ་པ་
བདག་གིས་བསད་པར་བྱའོ་སྙམ་པའི་གསོད་སེམས་ཀྱིས་བསད་བྱ་དེ་
ལ་དེར་འདུ་ཤེས་པས། སྦྱོར་བ་དུག་དང་མཚོན་བླངས་པ་སོགས་
གསོད་པར་བརྩམ་པའི་བྱ་བ་ལས་མ་བཟློག་པར། མཐར་ཐུག་རང་
ཉིད་མ་ཤི་བའི་སྔོན་དུ་སྲོག་གི་དབང་པོ་འགག་པ་སྟེ། དེ་ཡང་རང་
ཉིད་ཀྱིས་བསད་པ་ཙམ་དུ་མ་ཟད། གཞན་ལ་གསོད་བཅུག་པ་དང་།
སོད་ན་ཤིན་ཏུ་ལེགས་ཞེས་ཡི་རང་བའི་བསྔགས་པ་བརྗོད་པ་ལ་༌་

སོགས་པས་རྐྱེན་བྱས་ནས་ཤི་ནའང་འདྲའོ། །དེར་མ་ཟད་དགེ་སློང་
མང་པོ་གྲོས་བྱས་ནས་གཅིག་གིས་བསད་ཀྱང་ཐམས་ཅད་ལ་ཕམ་པ་
འབྱུང་སྟེ། མཛོད་ལས། དམག་ལ་སོགས་པ་དོན་གཅིག་ཕྱིར། །ཐམས་
ཅད་བྱེད་པ་པོ་བཞིན་ལྡན། །ཞེས་འབྱུང་བའི་ཕྱིར།
བཞི་པ་ནི། །
རྫུན་གྱི་གཞི་ནི་སྨྲ་ཤེས་དོན་གོའི་མིར། །
བསམ་པ་འདུ་ཤེས་བསྒྱུར་ནས་བརྗོད་བློ་སྐྱེས། །
སྦྱོར་བ་མངོན་ཤེས་ལ་སོགས་ཡོན་ཏན་ཚོགས། །
མེད་ཀྱང་ཡོད་ཅེས་བླ་མའི་རྫུན་སྨྲས་པས། །
་
མཐར་ཐུག་གཞན་གྱིས་རྫུན་དེ་གོ་ན་ཉམས། །
ཞེས་པ་སྟེ། ཡན་ལག་བཞི་ལས། རྫུན་གྱི་གཞི་ནི་ཡུལ་སྨྲ་ཤེས་པ།
དོན་གོ་བ། མི་ཡིན་པ། ཤེས་པ་རང་བཞིན་ཏུ་གནས་པ། མ་ནིང་དང་
མཚན་གཉིས་མིན་པ་བཅས་མི་ཐ་སྙད་ལྔ་ལྡན་ལ། བསམ་པ་འདུ་ཤེས་
བསྒྱུར་ནས་རྫུན་བརྗོད་པར་བྱའོ་སྙམ་པའི་བློ་སྐྱེས་པ། སྦྱོར་བ་མངོན་
ཤེས་ལ་སོགས་པ་ཡོན་ཏན་གྱི་ཚོགས་རང་ལ་མེད་ཀྱང་ཡོད་ཅེས
་འདོད་ཁམས་ལས་གོང་དུ་འཕགས་པའི་ཆོས་བླ་མའི་རྫུན་ངག་མཚན་
ཉིད་ལྔ་ལྡན་གྱིས་སྨྲས་པ། མཐར་ཐུག་གཞན་གྱིས་རྫུན་དེའི་དོན་གོ་ན་
ཉམས་པའོ། །མཚན་ཉིད་ལྔ་ལྡན་ནི། ངག་ཡིན་པ། རང་གི་ཡིན་པ།
བདག་ཉིད་དང་འབྲེལ་བ། མ་ནོར་བ། གསལ་པོར་སྨྲས་པའོ།།
གསུམ་པ་ནི།
འདི་བཞི་གང་སྤྱད་དགེ་སློང་དེ་ཕམ་ཕྱིར།།

ཕས་ཕམ་བཞི་ཞེས་ཐམས་ཅད་མཁྱེན་དེས་གསུངས། །
ཞེས་པ་སྟེ། མི་མཐུན་ཕྱོགས་ཀྱིས་གཉེན་པོ་མཐུ་མེད་པར་བཅོམ་
པའི་ཕྱིར་ཕམ་པ་ཞེས་བྱ་སྟེ། འདི་བཞི་གང་ཡང་རུང་བ་ཞིག་བྱས་ན།
དགེ་སློང་རྣམས་དང་ལྷན་ཅིག་ཏུ་གནས་པ་དང་ལོངས་སྤྱོད་དུ་མི་༌་
དབང་གིས་གནས་པར་མི་བྱའོ། །ཞེས་གསུངས་པའི་ཕྱིར།
གཉིས་པ་ལ་གཉིས། བསྟན་པ། བཤད་པའོ། །དང་པོ་ནི།
དགེ་འདུན་ལྷག་མ་བཅུ་གསུམ་ཞེས་གྲགས་པ།།་
ཞེས་པ་སྟེ། གསོ་བ་དགེ་འདུན་ལ་ལྟོས་ཤིང་སྡོམ་པའི་ལྷག་མ་ཅུང་
ཟད་ཙམ་ལུས་ཏེ་དབྱེ་ན་བཅུ་གསུམ་མོ། ། །
གཉིས་པ་ནི། །
བགྲོད་མིན་གནས་སུ་ཁུ་བ་འབྱིན་པ་དང་།།
ཆགས་པས་བུད་མེད་ལུས་ཀྱི་ཆ་ཤས་འཛིན། །
འཁྲིག་ཚིག་རྗེན་སྨྲ་བུད་མེད་ཆགས་ཕྱིར་བཀུར། །
ཕོ་མོ་ཕན་ཚུན་སྨྱན་བྱས་འདུས་ཏེ་འཕྲད།།
རང་དོན་ཚད་ལྷག་ཁང་པ་ཁང་ཆེན་བརྩིགས། །
བརྗོད་གཞི་མེད་དང་སྙད་ཀ་བག་ཙམ་ལ། །
བརྟེན་ནས་དགེ་སློང་སྐུར་བཏབ་དགེ་འདུན་དབྱེན།།
དབྱེན་དེའི་རྗེས་ཕྱོགས་བསླབ་པ་དང་འགལ་བ།།
ཁྱིམ་སུན་འབྱིན་ཚེ་སྐྱོད་བྱེད་ལ་བསྟོན་པ། །
ལྟུང་བྱུང་བསྐུལ་ཚེ་བཀའ་བློ་མི་བདེ་བའོ།།
ཞེས་པ་སྟེ། བགྲོད་བྱ་ལམ་གསུམ་མིན་པ་རང་ངམ་གཞན་གྱི་ཡན་

ལག་གི་གནས་སུ་ཁུ་བ་འབྱིན་པ་དང་། བུད་མེད་མཚན་ཉིད་དང་ལྡན་
པ་ལ་ཆགས་པའི་སེམས་ཀྱིས་ལུས་ཀྱི་ཆ་ཤས་སྐྱ་སོགས་ལ་རྗེན་པར་
འཛིན་པ་དང་། བུད་མེད་ལ་ཆགས་སེམས་ཀྱིས་འཁྲིག་པ་སྤྱོད་པའི་
ཚིག་རྗེན་པར་སྨྲ་བ་དང་། བུད་མེད་ལ་ཆགས་པ་དོན་དུ་གཉེར་ཕྱིར་
བདག་ལྟ་བུའི་དགེ་སློང་ལ་འཁྲིག་པས་བསྙེན་བཀུར་ན་བསྙེན་བཀུར་
ཐམས་ཅད་ལས་མཆོག་ཅེས་བསྙེན་བཀུར་བསྔགས་པ་དང་། ཕོ་མོ་
གཉིས་ཕན་ཚུན་སྤྲད་པར་འདོད་པས་རང་ངམ་གཞན་ལ་བཅོལ་ནས་
འཕྲིན་གསུམ་བསྐྱལ་ཏེ་སྨྱན་བྱ་བ་དང་། མ་དག་གསུམ་ལྡན་གྱི་གནས་
སུ་དགེ་འདུན་ལས་གནང་བ་མ་ཐོབ་པར་རང་དོན་དུ་ཁང་པ་སྲིད་དུ་
ཁྲུ་བཅོ་བརྒྱད། ཞེང་དུ་ཁྲུ་ཕྱེད་དང་བཅུ་གཅིག་གི་ཚད་ལས་ལྷག་པའི་
ཁང་པ་བརྩིགས་པ་དང་། གཞི་དེར་དཀོན་མཆོག་གི་ཆེད་དུ་དགེ་
འདུན་ལས་གནང་བ་མ་ཐོབ་པར་ཁང་ཆེན་བརྩིགས་པ་དང་། མ་དག་
གསུམ་ནི་རྒྱལ་པོས་མ་གནང་བ་སོགས་རྩོད་པ་ཅན། སྲོག་ཆགས་མང་
བ་དང་། ཆུ་སོགས་ཀྱིས་གཞི་མི་བརྟན་པའོ། །དགེ་སློང་གཞན་ལ་
མཐོང་ཐོས་དོགས་གསུམ་མེད་པར་ཕམ་པ་བྱུང་ཞེས་པ་གཞི་མེད་པའི་
སྐུར་འདེབས་དང་། དགེ་སློང་གཞན་ལ་སྙད་ཀ་བག་ཙམ་ལ་བརྟེན་
ནས་བྱ་བྱེད་ཀྱི་བརྡ་མ་སྦྱར་བ་ཕམ་པས་སྐུར་བ་དང་། མཚམས་གཅིག་
ཏུ་བློ་མི་མཐུན་པར་དགེ་འདུན་ཕྱོགས་གཉིས་སུ་དབྱེ་ནས་གསོ་སྦྱོང་
སོགས་ལས་ཆ་གཉིས་བྱེད་པ་ཟློག་བྱེད་ལྔས་བཟློག་ཀྱང་མི་གཏོང་བ་
དང་། དགེ་འདུན་གྱི་དབྱེན་བྱེད་པ་དེའི་རྗེས་སུ་ཕྱོགས་ནས་བསླབ་པ་
དང་འགལ་བར་བྱེད་པ་ཟློག་བྱེད་ལྔས་བཟློག་ཀྱང་མི་གཏོང་བ་དང་།

དགེ་སློང་འགའ་ཞིག་ཆང་འཐུང་བ་དང་བུད་མེད་དང་མཉམ་དུ་
བཟའ་བཏུང་ལ་སྤྱོད་པ་སོགས་ཀྱིས་ཁྱིམ་པ་སུན་འབྱིན་ཏེ་མི་དད་
པར་བྱེད་པའི་ཚེ། དེ་དགེ་འདུན་གྱིས་གནས་ནས་བསྐྲད་པ་ན་དགེ་
འདུན་ལ་བསྙོན་ཏེ་སྐུར་པ་འདེབས་པ་ཟློག་བྱེད་ལྔས་མི་གཏོང་བ་
དང་༼དགེ་སློང་གཞན་ལ་ལྟུང་བ་བྱུང་བ་ཕྱིར་བཅོས་པར་བསྐུལ་བ་ན་
ཁྱེད་ཅག་དགེ་ཡང་རུང་སྡིག་ཀྱང་རུང་བདག་ལ་ཅང་མ་སྨྲ་ཞེས་དང་
དུ་མ་བླངས་པ་བཀའ་བློ་མི་བདེ་བའི་གཞིར་ཞུགས་པ་ཟློག་བྱེད་ལྔས་
མི་གཏོང་བའོ། །ཟླག་བྱེད་ལྔ་ནི་གཞམ་བསྒོ་དང་གསོལ་བཞིའི་ལས་
དང་ལྔའོ། །
གསུམ་པ་ལ་གཉིས། སྤང་ལྟུང་སུམ་ཅུ་དང་། ལྟུང་བྱེད་
འབའ་ཞིག་པ་བཤད་པའོ། །དང་པོ་ལ་གཉིས། བསྟན་པ།
བཤད་པའོ། །དང་པོ་ནི། །
སྤང་བའི་ལྟུང་བྱེད་སུམ་ཅུའི་སྡེ་བཤད་པ།
ཞེས་པ་སྟེ། གང་ལ་ལྟུང་བ་བྱུང་བའི་དངོས་པོ་དེ་སྤངས་པའི་སྒོ་
ནས་ཕྱིར་བཅོས་དགོས་ཤིང༌། མ་བཅོས་ན་ངན་སོང་དུ་ལྟུང་བ་བྱེད་
པས་ན་སྤང་ལྟུང་དང་། དབྱེ་ན་སུམ་ཅུ་སྟེ། གོས་ཀྱི་སྡེ། སྟན་གྱི་སྡེ། ལྷུང་
བཟེད་ཀྱི་སྡེ་གསུམ་རེ་རེ་ལ་བཅུ་རེ་ཡོད་པའི་ཕྱིར། །
གཉིས་པ་ལ་གསུམ་སྟེ། དང་པོ་གོས་ཀྱི་སྡེ་ནི།
རང་གི་གོས་ལྷག་ཞག་བཅུ་འདས་པར་འཆང་།།
ཆོས་གོས་དང་བྲལ་ཞག་གཅིག་ལོན་པ་དང་།།
གོས་རྒྱུ་ཟླ་གཅིག་འཇོག་དང་དགེ་སློང་མར། །

ཆོས་གོས་འཁྱུར་འཇུག་དེ་ལ་གོས་རྒྱུ་ལེན།།
ཉེ་མིན་ཁྱིམ་པར་གོས་རྒྱུ་སློང་བ་དང་།།
སྟེར་ན་སྟོད་གཡོག་སྨད་གཡོག་ལྷག་པོར་ལེན། །
རང་ལ་སྟེར་བསམ་ཆོས་གོས་གནས་སྤགས་པ། །
རིན་དང་ཁྲུ་ཚད་ཀྱིས་སློང་བརྟགས་དྲན་སློང་།།
གོས་རིན་རིན་ཆེན་བསྐུར་བ་ལེན་རྣམས་སོ། །
ཞེས་པ་སྟེ། ཆོས་གོས་དངོས་ལྷག་པོར་འཆང་བ་དང་། གཞན་ཡང་
ཆོས་གོས་གསུམ་ཡོད་པའམ་མེད་ཀྱང་ཁ་སྐོང་གི་རེ་བ་མེད་ན་ཁྲུ་གང་།
ལོངས་པ་དང་། ཁ་སྐོང་གི་རེ་བ་དང་བཅས་པ་ན་འཁོར་གསུམ་ཁེབ་
པ་ཡན་ཆོད་ཀྱི་གོས་ལྷག་བྱིན་གྱིས་མ་བརླབས་པར་རང་སྟོབས་སམ་
ཤན་སྟོབས་ཀྱིས་ཞག་བཅུ་འདས་པ་ན་འཆང་བའི་སྤང་ལྟུང་དང་།
འདིའི་ཤན་ལ་ཤན་འཇུག་མི་འཇུག་གཉིས། རིགས་ལོག་མ་ལོག་གཉིས་
ཏེ་མུ་བཞིའོ། །ཤན་འཇུག་པ་ནི་ཞག་བཅུ་པའི་གོས་སྔ་མ་བྱིན་གྱིས་མ་
བརླབས་པར་ཞག་དགུ་ལོན་པ་དང་། དེ་ཉིན་རིགས་མཐུན་གྱི་གོས་
གཅིག་རྙེད་ན། སྔ་མས་ཞག་དགུ་ལོན་པའི་ཤན་དེ་ཕྱི་མ་ལ་ཞུགས་པས་
ཞག་བཅུ་འདས་ཏེ་བཅུ་གཅིག་པའི་སྐྱ་རེངས་ཤར་བ་ན་གོས་སྔ་མས་
རང་སྟོབས་དང་། ཕྱི་མས་ཤན་སྟོབས་ཀྱིས་སྤང་ལྟུང་གཉིས་དུས་
གཅིག་ལ་བསྐྱེད། ཤན་མི་འཇུག་པ་ནི། སྔ་དྲོ་ཞག་བཅུ་པའི་གོས་གཅིག་
རྙེད། ཕྱི་དྲོ་ཡང་གཅིག་རྙེད་པ་ལྟ་བུའོ། །རིགས་ལོག་པ་ནི། འོག་ཏུ་
འཆད་པའི་ཟླ་འཇོག་གི་གོས་དེས་ཟླ་གཅིག་མ་འདས་པར་སྤང་ལྟུང་
མི་བསྐྱེད་ཀྱང་། ཟླ་འཇོག་དེས་ཞག་གཅིག་ནས་ཉེར་དགུ་བར་ལོན་པ་

ན། ཕྱིས་ཆོས་གོས་གསུམ་ཚང་བར་རྙེད་ན། ཟླ་འཇོག་དེ་ཞག་བཅུ་པའི་
གོས་སུ་རིགས་ལོག་སྟེ། ཞག་བཅུ་འདས་པ་ན་ཟླ་འཇོག་གིས་རང་
སྟོབས་དང་ཕྱི་མས་ཤན་སྟོབས་ཀྱིས་སྤང་ལྟུང་བསྐྱེད། རིགས་མ་ལོག་
པ་ནི། སྔ་ཕྱི་གཉིས་ཀ་ཟླ་བར་བཞག་རུང་བ་ཡིན་ན་རིགས་མ་ལོག་
མོད། གོས་སྔ་མ་རྙེད་ནས་གཅིག་ནས་ཉེར་དགུ་བར་གང་རུང་ལོན་པ་
ན། ཕྱི་མ་ཞིག་རྙེད་ན་སྔ་མའི་ཤན་ཞུགས་ནས་སོ་གཅིག་པའི་སྐྱ་རེངས་
ཤར་བ་ན་སྔ་མས་རང་སྟོབས་དང་ཕྱི་མས་ཤན་སྟོབས་ཀྱིས་སྤང་ལྟུང་
བསྐྱེད་པ་སོགས་ལྷུང་བཟེད། སྨན། ལྟུང་བ་བཅས་ཐམས་ཅད་ལ་འགྲེ།
གོས་ཀྱི་བྱིན་རླབས་འདི་དེང་སང་བཀའ་གདམས་གསར་མའི་ཕྱོགས་
ལ་རྒྱུན་ཁ་ཚད་ལྡན་ཡོད། སྨན་གྱི་བྱིན་རླབས་ནི་བོད་འདིར་རྒྱུན་ཁ་མ་
བྱུང་བས་འདིར་ཡང་མ་བྲིས། ལྷུང་བཟེད་ཀྱི་ཤན་འཇུག་ཚུལ་ནི་སྔ་
མའི་རིགས་པས་ཤེས་སོ། བྱིན་གྱིས་རླབས་ཚུལ་ཀྱང་སྔ་ཕྱི་གཉིས་ཤན་
མ་འདྲེས་གོང་སྔ་མ་བྱིན་གྱིས་བརླབས་དགོས། སྔ་མ་བྱིན་གྱིས་མ་
རླབས་ན་ཕྱི་མ་བརླབས་ཀྱང་གོ་མི་ཆོད། བྱིན་གྱིས་བརླབས་པའི་ཆོས་
གོས་གསུམ་གང་རུང་དང་འབྲལ་ནས་གནས་ཐ་དད་པར་ཞག་གཅིག་
ལོན་པ་ན་ཆོས་གོས་འབྲལ་སྤང་དང་། ཆོས་གོས་གང་རུང་མེད་པར་ཁ་
སྐོང་གི་རེ་བ་དང་བཅས་པས་གོས་རྒྱུ་ཚད་ཁྲུ་གང་ནས་འཁོར་གསུམ་
ཁེབ་པའི་བར་བྱིན་གྱིས་མ་བརླབས་པར་རང་སྟོབས་སམ་ཤན་སྟོབས་
ཀྱིས་སོ་གཅིག་པའི་སྐྱ་རེངས་ཤོར་བ་ན་ཟླ་འཇོག་གི་སྤང་བ་དང་།
བདུན་བརྒྱུད་ཚུན་གྱི་ཉེ་དུ་མ་ཡིན་པའི་དགེ་སློང་མ་ལ་རང་གི་ཆོས་
གོས་རྙིང་པ་འཁྲུར་འཇུག་པའི་སྤང་བ་དང་། ཉེ་དུ་མིན་པའི་དགེ་སློང་

མ་ལ་གོས་ཀྱི་རྒྱུ་འཁོར་གསུམ་ཁེབ་པ་ཡན་བསླངས་ཏེ་ཐོབ་པ་དང་།
རང་ལ་ཆོས་གོས་གསུམ་ཚང་བཞིན་ཏུ་བདུན་བརྒྱུད་ཚུན་གྱི་ཉེ་དུ་
མིན་པའི་ཁྱིམ་པ་ལ་གོས་ཀྱི་རྒྱུ་འཁོར་གསུམ་ཁེབ་པའི་ཚད་ལོངས་བ་
ཆོས་གོས་གསུམ་ཚང་བར་མེད་ན་ཉེ་མིན་ཁྱིམ་པར་སློང་བར་རིགས་ཀྱང་གོས་མང་པོ་སྟེར་ན།
སྨད་གཡོགས་གཅིག་ལས་ལྷག་པར་བླངས་བ་དང་། ཉེ་མིན་ཁྱིམ་པས་
རང་ལ་སྟེར་བསམས་ཏེ་ཆོས་གོས་འདི་སྦྱིན་གནས་དགེ་སློང་འདི་ལ་
འབུལ་དགོས་ཞེས་བློས་སྤགས་པ་ལས། འབུལ་མི་འབུལ་བརྟགས་པའི་
ཆེད་དུ་རིན་དང་ཁྲུ་ཚད་ཀྱིས་དྲན་པ་བརྗོད་དེ་བསླངས་ནས་ཐོབ་པ་
བསླངས་ཏེ་ཐོབ་པ་དང་།བསྐུར་པའི་སྤང་ལྟུང་རྣམས་སོ། །
ཉེ་མིན་ཁྱིམ་པ་ཕོ་མོ་གཉིས་སོ་སོ་སྔར་ལྟར་གོས་རེ་རེ་འབུལ་
བར་བློས་སྤགས་པ་ན་ཡང་འབུལ་མི་འབུལ་བརྟགས་པའི་དྲན་པ་༌་
བརྗོད་པས་ཐོབ་པ་དང་། སྦྱིན་བདག་གིས་ཆོས་གོས་ཀྱི་རིན་རུང་བ་མ་
ཡིན་པ་གསེར་དངུལ་སོགས་རིན་པོ་ཆེའི་རིགས་ཕོ་ཉ་བ་ལ་བསྐུར་བ།
དེས་དགེ་སློང་ལ་འབུལ་བ་ན་བླང་དུ་མི་རུང་བས། ཞལ་ཏ་པ་ལ་སྤྲད་
བཅོལ་བ་ལ་གོས་དུས་སུ་མ་བྱུང་ན་དངོས་སུ་བསྐུར་བ་ལན་གསུམ་བྱ།
དེས་མ་བྱུང་ན་ཁོའི་གན་དུ་ཅང་མི་སྨྲ་བར་བསྡད་པ་ལན་གསུམ་བྱ།
བསྐུར་བསྡད་དྲུག་པོ་དེ་ལས་ལྷག་པར་བྱས་ནས་གོས་ཐོབ་པ་ན་
བཅུ་ཚན་གཉིས་པ་ནི།
སྲིན་བལ་ནང་ཚང་བྱས་པའི་སྟན་བྱེད་དང་།།
དཀོན་སར་བལ་ནག་འབའ་ཞིག་སྟན་དུ་འདིང་།།

བལ་ནག་ཆ་གཉིས་སྟན་བྱེད་ལོ་དྲུག་ནི།།
མ་སོང་སྟན་གསར་བྱེད་དང་ཚད་ལྡན་གྱི། །
འདིང་བ་ཡོད་ཀྱང་སླར་བཟོ་བལ་ནག་ནི།།
རྙེད་ནས་ལམ་གྱི་དཔག་ཚད་གསུམ་མཐར་བྱེད།།
དགེ་སློང་མར་ནི་བལ་འཁྲུ་རྨེལ་བཅུག་དང་།།
གསེར་དངུལ་ལེན་དང་ཚོང་འབུན་མངོན་ཚན་ཅན།།
ཆེད་དུ་ཚོང་བྱེད།།
ཅེས་པ་སྟེ། རིན་ཐང་ཆེ་བ་སྲིན་བལ་གྱི་སྟན་དང༌། ཤིན་ཏུ་དཀོན་
སར་བལ་ནག་འབའ་ཞིག་གི་སྟན་དང་། བལ་དཀར་པོ་བསྲེས་ཀྱང་
བལ་ནག་ཆ་གཉིས་བྱེད་པའི་སྟན་བྱེད་པ་དང་། སྟན་སྔ་མ་ལོ་དྲུག་མ་
སོང་བར་དགེ་འདུན་ལས་གནང་བ་མ་ཐོབ་པར་སྟན་གསར་པ་བྱེད་
པ་དང་། ཚད་ལྡན་གྱི་འདིང་བ་རྙིང་པ་ཡོད་ཀྱང་སླར་བཟོ་བ་ན་རྙིང་
པ་ནས་བདེ་བར་གཤེགས་པའི་མཐོ་གང་སྟེ་མི་ཕལ་པའི་མཐོ་གསུམ་
གསར་པ་ལ་མ་བརླན་པར་ལོངས་སྤྱད་པ་དང་། བལ་ནག་སོགས་རྙེད་
ནས་དེ་ལ་ཆགས་སེམས་ཀྱིས་ཁུར་ཚད་དུ་ལོངས་པ་ཁུར་ནས། ལམ་གྱི་
དཔག་ཚད་གསུམ་གྱི་མཐར་འདས་པ་དང་། འཁུར་གྲོགས་ཡོད་ན་
རྒྱངས་གྲགས་གཅིག་འདས་པར་བྱེད་པ་དང་། ཉེ་དུ་མ་ཡིན་པའི་དགེ་
སློང་མ་ལ་བལ་འཁྲུ་བ་དང་རྨེལ་དུ་བཅུག་པ་དང་། རང་དབང་བའི་
གསེར་དངུལ་སོགས་རུང་བ་མ་བྱས་པར་རང་གིས་རེག་གམ་རེག་ཏུ་
བཅུག་སྟེ་ལེན་ནས་བདག་གིར་བྱེད་པ་དང་། རུང་བ་བྱ་ཚུལ་ནི་སྦྱིན་
བདག་གམ་ཞལ་ཏ་པ་བདག་པོ་ཉིད་དུ་ཁས་ལེན་དུ་གཞུག་པ་དང་།

བྱིན་རླབས་བྱ་བ་དང་གསུམ་ལས། ཕྱི་མ་ནི་གཞན་ལས་རྟོགས་འཚལ།
རང་གི་རྫས་རིན་པོ་ཆེ་སོགས་མངོན་ཚན་ཅན་ཁྱིམ་པ་ལ་སྐྱེད་བཏང་
སྟེ་ཁེ་ཐོབ་པ་དང་། ཁེ་ཐོབ་པའི་ཆེད་དུ་འབྲུ་སོགས་ཁྱིམ་པ་ལས་མོད་
ན་ཉོ་ཞིང་དཀོན་ན་ཚོང་བར་བྱེད་པ་ན་ཉོ་ཚོང་བྱེད་པའི་སྤངས་པའོ།།
བཅུ་ཚན་གསུམ་པ་ནི།
ལྷུང་བཟེད་བྱིན་མ་བརླབས། ། ་
ཞིག་བཙུ་འདས་འཆང་ལྷུང་བཟེད་ཟུང་འཆང་བ།།
གླ་རྔན་མེད་པར་འཐག་འཇུག་ཐག་རྒྱུ་བསྐྱེད།།
དགེ་སློང་གོས་བྱིན་སླར་འཕྲོག་བརྟད་བྱུང་གོས། །
སྦྱིན་དུས་བཤད་ལས་སྔ་བར་བདག་གིར་བྱས། །
དགོན་པར་འཇིགས་བཅས་གོས་བྲལ་ཞག་བདུན་འདས། །
རས་ཆེན་དགག་དབྱེ་ཟིན་ཀྱང་ཟླ་ཕྱེད་འདས། །
དགེ་འདུན་བསྔོས་པའི་རྙེད་པ་བདག་ཏུ་བཟུང་། །
སྨན་ཞིག་བདུན་འདས་ནས་གསོག་འཇོག་གོ། །
ཞེས་པ་སྟེ། ་རང་གི་ལྷུང་བཟེད་བྱིན་གྱིས་མ་རླབས་པར་རང་
སྟོབས་སམ་ཤན་སྟོབས་ཀྱིས་ཞག་བཅུ་འདས་པ་དང་། རང་ལ་ལྷུང་
བཟེད་ཚད་ལྡན་ཡོད་བཞིན་དུ་ཉེ་མིན་ཁྱིམ་པ་ལ་ལྷུང་བཟེད་བསླངས་
ཏེ་ཐོབ་པ་དང་། ལྷུང་བཟེད་ཀྱི་ཚད་ཕུལ་དགུ་ཤོང་བ་ཆུང་ཚད། ཕུལ་
བཅོ་བརྒྱད་ཤོང་བ་ཆེ་ཚད། དེ་གཉིས་ཀྱི་བར་འབྲིང་ཚད། ཕུལ་རེ་རེ་
ལ་ཁྱོར་བ་ཕྱེད་བཞི་རེ་ཡོད་དོ། །ཉེ་མིན་ཐ་ག་པར་གླ་རྔན་མ་བྱིན་པར་

གོས་འཐག་འཇུག་པ་དང་། ཉེ་མིན་ཁྱིམ་པས་རང་ལ་བསྔོས་པའི་གོས་
འཐག་འཇུག་པ་ན། བདག་པོས་མ་གནང་བར་ཞེང་དཀྱུས་སོགས་རྒྱུ་
བསྐྱེད་པ་དང་། རང་གིས་དགེ་སློང་གཞན་ལ་གོས་སོགས་ཡོ་བྱད་བྱིན་
པ་སླར་འཕྲོག་པ་དང་། བརྟད་པ་ནི་གློ་བུར་བའི་མིང་སྟེ་དེས་ན་
དབྱར་ནང་དུ་བྱུང་བའི་གོས་སོགས་བཟའ་བཅའ་མ་ཡིན་པ་རྣམས་
སྦྱིན་དུས་དགག་དབྱེའི་ཕྱི་དེ་ཉིན་བགོ་བར་བཤད་པ་ལ་དེ་ཉིན་མ་
བགོས་པའམ། དེའི་སྔོན་དུ་བདག་གིར་བྱེད་པ་དང་། དགེ་སློང་དགོན་
པ་པས་འཇིགས་པ་དང་བཅས་པའི་སར་ཆོས་གོས་སྣམ་སྦྱར་ཞག་དྲུག་
འབྲལ་བར་གནང་ཡང་བདུན་པའི་སྐྱ་རེངས་ཤར་བ་དང༌། རས་ཆེན་
དབྱར་ཁས་ལེན་པ་དེའི་སྔོན་དུ་བློ་གཅིག་གི་གོང་ནས་བཙལ་བའམ།
དགག་དབྱེ་གྲོལ་ཟིན་ནས་ཟླ་ཕྱེད་འདས་པར་འཆང་བ་དང་། སྦྱིན་
བདག་གིས་དགེ་འདུན་ལ་བསྔོས་པའི་རྙེད་པ་རང་ལ་བསྒྱུར་ཏེ་ཐོབ་
ནས་བདག་ཏུ་བཟུང་བ་དང་། ན་སྨན་ཞེས་པ་མདོའི་དཔེ་ཙམ་དུ་ཟད་
དེ་སྨན་བཞི་གང་རུང་བྱིན་ལེན་བྱས་པ་མ་ཞིག་པར་ཉིན་གུང་དང་།
འོད་དམར་གྱི་མཐའ་དང་། སྲོད་ཐུན་གྱི་མཐའ་དང་། མཚན་མཐའ་
རྣམས་སྔ་མ་སྔ་མར་བྱིན་ལེན་བྱས་པ་མི་ཞིག་པར་ཕྱི་མ་ཕྱི་མའི་དུས་
འདས་ན་གསོག་འཇོག་དང་། བྱིན་རླབས་བྱས་ན་ཐུན་ཚོད་དུ་རུང་བ་
སྔ་དྲོ་བརླབས་ནས་མཚན་མཐའ་འདས་པ་དང་། ཞག་བདུན་པའི་
སྨན་བརྒྱད་པའི་སྐྱ་རེངས་ཤར་བ་དང་། འཚོ་བཅང་གི་སྨན་ནད་ལས་
གྲོལ་ནས་ཕུན་ཚོད་གཅིག་འདས་ནས་གསོག་འཇོག་ཏུ་འགྱུར། དུས་
རང་ལ་བྱིན་རླབས་མ་བཤད་ཀྱང་སྔ་དྲོ་བྱིན་ལེན་བྱས་པ་མ་ཞིག་པར་

ཉིན་གུང་འདས་ནའོ། །བྱིན་ལེན་ཞིག་པ་ནི་འོག་ཏུ་འཆད་དོ།།
གཉིས་པ་ལྟུང་བྱེད་ལ་གཉིས། བསྟན་པ། བཤད་པའོ། །
དང་པོ་ནི།
ལྟུང་བྱེད་འབའ་ཞིག་དགུ་བཅུ་ཐམ་པ་ནི།
ཞེས་པ་སྟེ། སྤྱད་ན་ངན་སོང་དུ་ལྟུང་བར་བྱེད་པ་དང་། བཤགས་
དུས་སྤང་བྲལ་སྔོན་དུ་བཏང་མི་དགོས་པས་ན་འབའ་ཞིག་པ་སྟེ། དབྱེ་
ན་དགུ་བཅུའོ།།
གཉིས་པ་རྒྱས་པར་བཤད་པ་ལ་བཅུ་ཚན་དགུ་ལས། དང་
པོ་ཤེས་བཞིན་གྱི་སྡེ་ཚན་ནི།
ཤེས་བཞིན་རྫུན་སྨྲ་དགེ་སློང་སྐྱོན་བརྗོད་པ། །
ཕྲ་མས་འབྱེད་དང་སྐྱོ་བསྔོགས་ཟླུམ་ཀྱང་དབྱེ།།
བུད་མེད་ཆོས་སྟོན་བསྙེན་པར་མ་རྫོགས་དང་། །
ལྷན་ཅིག་ཆོས་འདོན་གནས་ངན་ལེན་ལྟུང་བརྗོད།།
མི་ཆོས་བླ་མ་བདེན་སྨྲ་བཤེས་ངོར་འཕྱ། །
 བསླབ་གཞི་ཁྱད་གསོད། །
ཅེས་པ་སྟེ། རྫུན་བཞི་ལས་གཞན་པའི་ཤེས་བཞིན་དུ་རྫུན་སྨྲ་བ་
དང་། རྫུན་བཞི་ནི་ཕམ་ལྷག་སྦོམ་པོ་ཉེས་བྱས་སུ་འགྱུར་བའི་རྫུན་
རྣམས་སོ། །དགེ་སློང་ལ་ལུས་དང་རིགས་ལ་ཆགས་པའི་སྐྱོན་བརྗོད་པ་
དང་། དགེ་སློང་མཐུན་པ་དག་ཕྲ་མའི་ཚིག་གིས་འབྱེད་པ་དང་། དགེ་
སློང་གཉིས་ཡན་ཆད་སྐྱོ་སྔོགས་ཏེ་རྩོད་པ་བཞི་གང་རུང་དགེ་འདུན་
གྱིས་ཆོས་ཕྱོགས་སུ་བཟླུམས་པར་བྱས་ཟིན་ཀྱང་སླར་ཡང་སློང་ནས་

ཞེས་པ་སྟེ། ས་བོན་མ་ཉམས་པ་དང་སྐྱེ་བ་གང་ཡང་རུང་སྟེ་རུང་
བ་མ་བྱས་པར་རང་གིས་གཅོད་པའམ་ཉམས་པར་བྱེད་པ་དང་། རུང་
བ་ནི་མེ་དང་མཚོན་དང་བཀས་པའི་རུང་བ་གསུམ་ལས། འབྲས་ལྟ་བུ་
སྣོད་དུ་བླུགས་ནས་བསྙེན་པར་མ་རྫོགས་པས་ཕྱོགས་བཞི་ནས་མེས་
རེག་ཙམ་བྱེད་པ་དང་། ལ་ཕུག་ལྟ་བུ་མཚོན་གྱིས་རྨ་གཏོད་པ་དང་།
སྟར་ཀ་ལྟ་བུ་ཁ་བཀས་པའོ། །ཞལ་ཏ་པས་ཆོས་བཞིན་བྱས་ཀྱང་འདིས་
བདག་གི་ངོར་གནས་མལ་སོགས་གང་ཡང་རུང་བ་ངན་པར་བྱས་སོ་
ཞེས་འཕྱ་བ་དང་། བསྒོ་བ་རྣར་གཟོན་གྱི་ལྟུང་བྱེད་ནི་དགེ་སློང་གཞན་
གྱིས་རང་ལ་ཕན་སེམས་ཀྱིས་ལྟུང་བ་བྱུང་བ་གླེང་བ་ན་མ་ཐོས་པ་ལྟར་
བྱས་ནས་ལན་ལོག་པ་གཞན་འདེབས་པ་དང་། དགེ་འདུན་གྱི་ཁྲི་དང་
ཁྲིའུ་སོགས་ལ་ལོངས་སྤྱད་ནས་ཆུད་གསོན་པའི་གནས་སུ་མ་བསྡུས་
པར་འདོམ་ཞེ་དགུ་འདས་པར་སོང་བ་དང་། དགེ་འདུན་གྱི་གཙུག་
ལག་ཁང་དུ་རྩྭ་སོགས་གདིང་བ་མ་བསྡུས་པར་གནས་མལ་ཕན་ཕུན་
དུ་གྱུར་པ་བཏིངས་ནས་སོང་བ་འདོམ་ཞེ་དགུ་འདས་པ་དང་། ཞེ་སྡང་
གི་བསམ་པས་གཙུག་ལག་ཁང་ནས་དགེ་སློང་གཞན་སྐྱོད་པ་དང་།
དགེ་སློང་ལ་ཐོ་མཚམས་པའི་ཕྱིར་དུ་ལུས་ངག་གིས་ཕྱིས་གནོན་ཏེ་
ཟིལ་གྱིས་གནོན་པར་བྱེད་པ་དང་། གཙུག་ལག་ཁང་གི་སྟེང་དུ་མལ་
ཁྲིའི་རྐང་པ་ཤིན་ཏུ་རྣོན་པོ་བྱས་ཏེ་བཙུགས་ནས་ལུས་ལྗིད་ཕབ་སྟེ་
འདུག་པས་བུ་ག་ཕུག་པ་དང་། སྲོག་ཆགས་དང་ལྡན་པའི་ཆུ་རྩྭ་ཤིང་
སོགས་ལ་འདེབས་པས་དུད་འགྲོ་ཇི་སྙེད་ཤི་བ་དེ་སྙེད་ཀྱི་ལྟུང་བྱེད་
དང༌། གཞི་མི་བརྟན་པའི་སར་གཙུག་ལག་ཁང་སོགས་ཉིན་གཅིག་ལ་

ཕ་གུ་རིམ་པ་གཉིས་སམ་གསུམ་བརྩིགས་པའོ། །
བཅུ་ཚན་གསུམ་པ་མ་བསྐོས་པའི་སྡེ་ནི།
འདི་མན་དགེ་སློང་མར། །
མ་བསྐོས་ཆོས་སྟོན་བསྐོས་ཀྱང་ཉི་ནུབ་དང་།།
ཁ་ཟས་ཕྱིར་སྟོན་གོས་བཙེམས་ཆོས་གོས་སྦྱིན།།
དོན་མཐུན་ལམ་འགྲོགས་གྲུ་དེ་གྱེན་མཐུར་འགྲོ།
དབེན་པར་གཅིག་འདུག་པ་དང་འགྲེང་བ་དང་།།
སྦྱོར་བཅུག་ཟས་ཟ་རྣམས་ནི་སྤང་བར་བྱ།།
ཞེས་པ་སྟེ། འདི་མན་བཅུ་ཚན་འདི་དགེ་སློང་མ་ལ་བརྟེན་ནས་
འབྱུང་བ་ཡིན་ཏེ། དེ་ཡང་དགེ་སློང་མའི་སྟོན་པ་ལ་མ་བསྐོས་བར་དགེ་
སློང་མར་ཆོས་སྟོན་པ་དང་། དེའི་སྟོན་པ་ལ་བསྐོས་ཀྱང་ཉི་མ་ནུབ་ཀྱི་
བར་དུ་ཆོས་སྟོན་པ་དང་། དགེ་སློང་མ་ལ་ཟས་གོས་ཀྱི་ཕྱིར་དུ་ཆོས་
སྟོན་ཏོ་ཞེས་རྫུན་གྱིས་སྐུར་པ་འདེབས་པ་དང་། ཉེ་དུ་མ་ཡིན་པའི་
དགེ་སློང་མའི་གོས་བཙེམ་པ་དང་། དེ་ལ་གོས་བྱིན་པ་དང་། དེ་དང་
དོན་མཐུན་པར་ལྷན་ཅིག་ཏུ་ལམ་དུ་འགྲོགས་ཏེ་རྒྱངས་གྲགས་འདས་
པ་དང་། དེ་དང་ལྷན་ཅིག་གྲུར་ཞུགས་ནས་ཆུ་བོའི་རྒྱུན་ལས་བཟློག་སྟེ་
གྱེན་ནམ་ཡང་ན་མཐུར་དུཕྱིན་ནས་རྒྱང་གྲགས་འདས་པ་དང་།
དབེན་པར་སྐྱབས་ཡོད་དུ་ཁྲིམས་གྲོགས་མེད་པར་བུད་མེད་དང་ལྷན་
ཅིག་འདུག་པ་དང་། དེར་དགེ་སློང་མ་དང་ལྷན་ཅིག་འགྲེང་བ་དང་།
དགེ་སློང་མས་བདག་ཉིད་དང་མ་འབྲེལ་བའི་ཡོན་ཏན་ཁྱིམ་པ་ལ་
བརྗོད་ནས་སྦྱོར་བཅུག་པའི་ཟས་ཟོས་པ་དང་བཅུའོ།།

གནང་བའི་དུས་ཕལ་ཆེར་གོང་དང་འདྲ། དུས་མ་ཡིན་པ་རང་གླིང་གི་
ཉིན་ཕྱེད་ཡོལ་ནས་བཟའ་བཅའ་ཟ་བ་དང་། ན་བ་སོགས་ལ་རུང་ངོ༌། །
སྨན་བཞི་པོ་སྔར་བཤད་པ་ལྟར་གསོག་འཇོག་ཏུ་སོང་བ་ཟ་བ་དང་།
འདི་ལས་འཕྲོས་ནས་ལག་ཉ། མཚམས་བཙོས། ཞག་ལོན། དགེ་སློང་
གིས་བཙོས་པ་བཞི་སྟེ། དང་པོ་ནི། ཟས་བྱིན་ལེན་མ་བྱས་པར་རང་
གིས་རེག་པ་དང་། གཉིས་པ་ནི། མཚམས་ནང་དང་དེའི་ཉེ་འཁོར་དུ་
ཟས་རྗེན་པ་བཙོས་པ་དང་། གསུམ་པ་ནི། མཚམས་ནང་དུ་དེ་འདྲའི་
དངོས་པོ་ཞག་ལོན་པ་དང་། བཞི་པ་ནི། མཚམས་ཕྱི་ནང་གང་རུང་དུ་
དངོས་པོ་དེ་འདྲ་བ་དགེ་སློང་རང་གིས་བཙོས་པའོ། །གནས་སྒྲ་མི་སྙན་
ལྟ་བུ་མ་ཡིན་པར་བྱིན་ལེན་མ་བྱས་པར་སྨན་བཞི་པོ་གང་རུང་ཁམ་
གཅིག་ཙམ་ཁར་མིད་པ་དང་། བྱིན་ལེན་ནི། སྟོབ་པ་པོས་མདུན་ནས་
སྟོབ་ཅིང་། ནོད་པ་པོ་ཀྱང་ལག་གཉིས་གན་རྒྱལ་དུ་བཀན་ནས་བླངས་
པའོ༑ །བྱིན་ལེན་འཇིགས་པའི་རྒྱུ་ནི། ཕྱོགས་དང་འདྲིལ་དང་རེག་པ་
དང་། །བསྔོས་དང་དགེ་སློང་མིན་གྱུར་དང༌། །ངོ་བོ་འགྱུར་དང་སྐྱེ་བ་
འགྱུར། །དོར་བ་ཡིས་ནི་བྱིན་ལེན་འཇིག །ཅེས་སོ། །ཡུལ་དུས་དེར་
བསོད་པར་གྲགས་པ་ཤ་དང་འོ་མ་ལྟ་བུ་ཞིམ་པའི་ཟས་ཉེ་མིན་ཁྱིམ་པ་
ལས་བསླངས་ཏེ་ཟོས་པ་དང་བཅུའོ། །
བཅུ་ཚན་ལྔ་པ་ཆུ་ནང་གི་སྡེ་ནི།
སྲོག་ཆགས་བཅས། །
ཆུར་སྤྱོད་ཉལ་པོ་བྱེད་པའི་ཤུལ་དུ་ཉལ། །
དབེན་པའི་སྐྱབས་སུ་འགྲེང་དང་གཅེར་བུར་རྒྱུ།།

དམག་ལྟ་དམག་སར་ཞག་གཉིས་ལྷག་པར་བསྡད། །
དམག་གི་རུ་བཀོད་བྱེད་དང་དགེ་སློང་བརྡེག །
བརྡེག་བརྩམས་གནས་ངན་ལེན་གྱི་ལྟུང་བ་འཆབ། །
ཅེས་པ་སྟེ། སྲོག་ཆགས་དང་བཅས་པའི་ཆུ་ལ་མ་བརྟག་པར་
ལོངས་སྤྱོད་པ་དང་། དེའི་དོན་དུ་ཆུ་ཚགས་བཅང་བ་དང་། མར་མེའི་
འོད་ཁང་བྱ་བ་བཅས་དགོས་སོ། །ཁྱིམ་པ་ཕོ་མོ་ཉལ་པོ་བྱེད་པར་
བརྩོམས་པའི་ཁྱིམ་དུ་ཉལ་བའམ་འདུག་པ་དང་། དེར་སྐྱབས་ཡོད་
པའི་གནས་སུ་འགྲེང་བ་དང་། ཉེ་དུ་དང་དགེ་བ་ལ་སྦྱོར་བ་སོགས་ཀྱི་
དགོས་པ་ཁྱད་པར་ཅན་མེད་པར་མུ་སྟེགས་པའི་རབ་བྱུང་གཅེར་བུ་
པ་ལ་ཟན་བྱིན་པ་དང་། རྒྱལ་པོས་བོས་པ་སོགས་ཀྱི་རྐྱེན་དགོས་མེད་
པར་རང་གར་དམག་ལ་བལྟ་བ་དང་། རྐྱེན་དགོས་མེད་པར་དམག་གི་
སར་ཞག་གཅིག་གམ་གཉིས་ལས་ལྷག་པར་བསྡད་པ་དང་། རྐྱེན་
དགོས་ཀྱིས་སྡོད་དགོས་ཀྱང་དམག་གི་རུ་བཀོད་བྱེད་པའམ། གོ་མཚོན་
ལ་རེག་པ་སོགས་དཔུང་གི་ཡན་ལག་ཉམས་སུ་མྱོང་བ་དང་། དགེ་སློང་
གཞན་ལ་ཁྲོ་བས་བརྡེག་ན་དེ་སྙེད་ཀྱི་གྲངས་དང་། ཁྲོ་བས་དགེ་སློང་
གཞན་ལ་བརྡེག་པར་གཟས་པ་དང་། མཐོལ་ཡུལ་ཚད་ལྡན་ཡོད་པའི་
གནས་སུ་དགེ་སློང་གཞན་གནས་ངན་ལེན་ཕམ་ལྷག་གི་ལྟུང་བ་བྱུང་
བ་འཆབ་པ་དང་བཅུའོ།།
བཅུ་ཚན་དྲུག་པ་ཁྱིམ་དང་གི་སྡེ་ཚན་ནི།
དགེ་སློང་ཟས་གཅོད་མེ་ལ་རེག་ཏུ་བཅུག།
དགེ་འདུན་ལས་ལ་འདུན་ཕུལ་ཕྱིར་ལྡོག་སྨྲ། །

བསྙེན་མ་རྫོགས་དང་ནུབ་གཉིས་ལྷག་པར་ཉལ། །
སྡིག་ལྟའི་ཆོས་ལུགས་མི་གཏོང་ཕེབས་པར་སྨྲ། །
དགེ་ཚུལ་སྡིག་ལྟ་མི་གཏོང་ལྷན་ཅིག་ཉལ། །
རུང་བའི་ཚོན་མིན་ཁ་དོག་ཅན་གོས་གྱོན།།
རིན་ཆེན་དམག་ཆས་རོལ་མོའི་ཆས་ལ་རེག །
ཚ་དུས་རང་གར་ཁྲུས་བྱེད། 
ཅེས་པ་སྟེ། ཁྱིམ་པས་དགེ་སློང་གཞན་ལ་ཟས་འདྲེན་པ་ན་ངན་
སེམས་ཀྱི་ཚིག་སྨྲ་ནས་གཅོད་དུ་བཅུག་པ་ཁྱིམ་པས་དོན་གོ་ན་དང་།
དུས་དྲན་མ་བྱས་པར་མེ་ལ་རེག་གམ་རེག་ཏུ་བཅུག་པ་དང་། དགེ་
འདུན་གྱི་ལས་ལ་འདུན་པ་ཕུལ་ནས། སླར་བདག་གི་འདུན་པ་ཕྱིར་
བྱིན་ཅིག་ཅེས་ལྡོག་པའི་ཚིག་སྨྲ་བ་དང་། བསྙེན་པར་མ་རྫོགས་པ་དང་
གནས་ཁང་གཅིག་ཏུ་ནུབ་གཉིས་ལས་ལྷག་པར་ཉལ་བ་དང་། གལ་ཏེ་
ཉལ་དགོས་ན་ཁྲུ་ཕྱེད་དགུས་བར་ཆོད་དགོས་པར་བཤད། དུས་མིན་
ཟོས་པ་ལྟ་བུ་ལ་ཉེས་བ་མེད་ཅེས་སྡིག་ལྟའི་ཆོས་ལུགས་ཟློག་བྱེད་ལྔས་
བཟློག་ཀྱང་མི་གཏོང་བ་དང་། དགེ་འདུན་གྱིས་གནས་ནས་བསྐྲད་
པའི་དགེ་སློང་དང་གཏམ་ཕེབས་པར་སྨྲ་བ་སོགས་སྤྱོད་ལམ་མཐུན་
པར་བྱ་བ་དང་། དགེ་ཚུལ་སྡིག་ལྟ་མི་གཏོང་བ་དགེ་འདུན་གྱིས་བསྐུད་
པ་དང་ལྷན་ཅིག་ཏུ་ཉལ་བ་སོགས་སྤྱོད་ལམ་མཐུན་པར་བྱ་བ་དང་།
རུང་བའི་ཚོན་གྱིས་ཁ་བསྒྱུར་བ་མིན་པའི་ཁ་དོག་དཀར་པོ་ཅན་གྱི་
གོས་གྱོན་པ་དང་། ། རིན་པོ་ཆེ་དང་དམག་ཆས་རྔ་བོ་ཆེ་དང་དུང་
སོགས་རོལ་མོའི་ཆས་ལ་རེག་པ་དང༌། ཚ་བའི་དུས་མིན་པར་ཟླ་ཕྱེད་

ཚུན་དུ་ལུས་ཕྱེད་ཙམ་ཆུས་ཁྱབ་པར་རང་གར་ཁྲུས་བྱེད་པ་དང་
བཅུའོ། །ཚ་བའི་དུས་ནི་ལྔ་བའི་ཚེས་གཅིག་ནས་བདུན་པའི་བཅོ་ལྔའི་
བར་དུའོ། །
བཅུ་ཚན་བདུན་པ་བསམ་བཞིན་གྱི་སྡེ་ནི།
དུད་འགྲོ་གསོད། །
དགེ་སློང་བྱས་པ་འགྱོད་བསྐྱེད་གག་ཚིལ་སྒྲོག །
ཆུར་རྩེ་བུད་མེད་གནས་གཅིག་ཉལ་བ་དང་།།
དགེ་སློང་དངངས་བྱེད་དེ་ཡི་ཡོ་བྱད་སྦེད།།
སྔར་བྱིན་གདིང་མེད་སླར་བླང་སྤྱོད་པ་དང་། །
གཞི་མེད་སྐུར་བཏབ་བུད་མེད་ལྷན་ཅིག་ཏུ།།
སྐྱེས་པ་མེད་པར་ལམ་འགྲོ།།
ཞེས་པ་སྟེ།གསོད་སེམས་ཀྱིས་དུད་འགྲོ་གསོད་དམ་གསོད་དུ་
བཅུག་ན་ཇི་སྙེད་ཤི་བ་དེ་སྙེད་ཀྱི་ལྟུང་བྱེད་དང་། ཁྱོད་ཀྱིས་སྡོམ་པ་མ་
ཐོབ་ཅེས་པའམ། ཉམས་སོ་ཞེས་དགེ་སློང་གཞན་ལ་འགྱོད་པ་བསྐྱེད་
བཅུག་པ་དང་། སྐྱི་གཡའ་བར་འདོད་པས་དགེ་སློང་གཞན་ལ་མཚན་
ཁུང་སོགས་སུ་རེག་སྟེ་གག་ཚིལ་སྒོག་པ་དང་། ལུས་ཕྱེད་ནུབ་པའི་ཆུ་
ལ་རྩེས་སམ་རྩེར་བཅུག་པ་དང་། བུད་མེད་དང་གནས་གཅིག་ཏུ་ཉལ་
བ་མཚན་མོ་འདས་པ་དང་། སྐྲག་པའི་ཚིག་སྨྲ་བ་སོགས་ཀྱིས་དགེ་སློང་
དངངས་པར་བྱེད་པ་དང་།རབ་བྱུང་སྡེ་ལྔ་གང་རུང་གི་ཆོས་གོས་
སོགས་ཡོ་བྱད་སྦེད་དམ་སྦེད་དུ་བཅུག་པ་དང་། དགེ་སློང་གཞན་ལ་
གོས་སོགས་སྔར་བྱིན་པ་དེས་གནང་བའི་གདིང་མེད་པར་སླར་བླངས་

ཏེ་སྤྱོད་པ་དང་། དགེ་སློང་ལ་གཞི་མེད་པར་ལྷག་མའི་སྐུར་པ་བཏབ་
པ་དང་། བུད་མེད་དང་ལྷན་ཅིག་ཏུ་སྐྱེས་པའི་ཁྲིམས་གྲོགས་མེད་པར་
ལམ་དུ་རྒྱང་གྲགས་འདས་པར་འགྲོ་བ་དང་བཅུའོ། །
བཅུ་ཚན་བརྒྱད་པ་མགྲོན་མང་རྐུན་མ་ཞེས་པའི་སྡེ་ནི།
རྐུན་མའང་མཚུངས། །
ཉི་ཤུ་མ་ལོན་པ་ལ་བསྙེན་རྫོགས་ཕོག།
ས་བརྐོ་མགྲོན་པོས་ཟླ་བཞི་ལྷག་པར་ཟོས། ། །
མི་ཤེས་བརྗོད་དང་འཐབ་པའི་ཉན་རྣ་བྱེད།།
ཉེས་མེད་མི་སྨྲ་འགྲོ་དང་མི་གུས་འགལ། །
ཆང་འཐུང་དུས་མིན་ཕྱི་དྲོ་གྲོང་དུ་རྒྱུ། །
ཞེས་པ་སྟེ། ཤོ་གམ་མ་བྱིན་པའམ་རྐུན་མ་དང་ལྷན་ཅིག་འགྲོ་
ནའང་སྔ་མ་དང་མཚུངས་ཏེ་རྒྱང་གྲགས་འདས་པ་དང་། བསྒྲུབ་བྱ་
མངལ་ཤོལ་གྱི་ཟླ་བ་རྩིས་ཀྱང་ཉི་ཤུ་མ་ལོན་པ་ཤེས་བཞིན་དུ་བསྙེན་
རྫོགས་ཕོག་པ་དང་། དགེ་འདུན་གྱི་དོན་སོགས་དགོས་པ་མེད་པར་ས་
བར་འཐས་པའི་ས་ལ་སོར་བཞི་རྐོས་སམ་རྐོར་བཅུག་པ་དང་། ཉེ་མིན་
ཁྱིམ་པས་མགྲོན་བོས་པ་དུས་ཚིགས་ལས་ལྷག་པའམ། ་དུས་ཚིགས་
བཞག་མེད་ན་ཟླ་བ་བཞི་ལས་ལྷག་པར་འདུག་ནས་ཟོས་པ་དང་། དགེ་
སློང་གཞན་གྱིས་རང་ཉིད་ལ་བསླབ་པ་སློབ་པར་བསྒོ་བ་ན། ཁྱོད་ཀྱིས་
མི་ཤེས་པས། གཞན་ལ་མ་དྲིས་པར་མི་སློབ་ཅེས་བརྗོད་པ་དང་། རང་
དང་རྩོད་ཟླར་གྱུར་པའི་དགེ་སློང་གཉིས་ཡན་གྲོས་བྱེད་པ་ན། འཐབ་
མོ་སྤེལ་བའི་ཆེད་དུ་ཉན་རྣ་བྱེད་པ་དོན་གོ་བ་དང་། ལས་ཆགས་པའི་

དགེ་སློང་རང་ཉིད་དགེ་འདུན་གྱི་ལས་གྲལ་དུ་དང་པོར་འདུས་ནས་
ཁ་སྐོང་དུ་མི་འོས་པའི་ཉེས་པ་མེད་བཞིན་དུ་ལྟག་འོག་གི་དགེ་སློང་ལ་
མི་སྨྲ་བར་འགྲོ་བ་ཉེ་འཁོར་ལས་འདས་པ་དང་། སྟོན་པའམ་དགེ་
འདུན་ནམ་དགེ་སློང་ཞལ་ཏ་པས་རང་ལ་ཆོས་ལྡན་གྱི་བསྒོ་བ་ལ།
བདག་གིས་བསྒྲུབ་མི་ནུས་པའི་ཚུལ་གྱིས་ཤད་སྦྱངས་མ་བྱས་པར་མི་
གུས་པའི་རྣམ་པས་འགལ་བར་སྨྲ་བ་དང་། འབྲུའི་ཆང་དང་བཅོས་
པའི་ཆང་འཐུང་ན་མགུལ་དུ་མིད་པ་དེ་སྙེད་ཀྱི་ལྟུང་བྱེད་དང་། རབ་
བྱུང་ལྔ་གང་རུང་ལ་མི་སྨྲ་བར་དུས་མིན་ཕྱི་དྲོ་གྲོང་དུ་རྒྱུ་བ་དང་
བཅུའོ།།
བཅུ་ཚན་དགུ་པ་ཆོས་སྟོན་གྱི་སྡེ་ནི།
ཟས་བཅས་ཕྱི་དྲོ་རྒྱུ་དང་ཁྱིམ་གསུམ་འདས། །་
རྒྱལ་པོ་བཙུན་མོར་རྩེ་བའི་ཁབ་ཏུ་ཉལ། །
མདོ་སོགས་འདོན་ལ་ད་གདོད་ཤེས་ཟེར་དང་།།
རིན་ཆེན་ཁབ་རལ་ཁྲི་རྐང་ཚད་ལྷག་བཟོས། །
ངན་སེམས་ཤིང་བལ་ཁྲི་སྟེང་བརྡལ་ཏེ་བགོས། །
གདིང་གཡན་རས་ཆེན་ཆོས་གོས་ཚད་ལྷག་གོ། །
ཞེས་པ་སྟེ། རང་ཚིག་གིས་དགེ་འདུན་རྣམས་ཁྱིམ་བདག་གི་
གནས་སུ་ཟས་ལ་སྤྱན་དྲངས་ནས་སྦྱིན་བདག་ལ་དུས་ལ་བྲིམ་ཞེས་མ་
བསྒོས་པར་རང་ཉིད་ཁྱིམ་གསུམ་དུ་རྒྱུ་བས་དགེ་འདུན་གྱི་གདུགས་
ཚོད་ལ་གནོད་པ་དང་། ཕྱི་དྲོ་ཡང་ཁྱིམ་གསུམ་འདས་ཏེ་རྒྱུ་བ་དང་།
ཆོས་ཀྱི་ལོངས་སྤྱོད་ལ་གནོད་པའོ། །དགོས་པ་མེད་པར་རྒྱལ་པོ་བཙུན་

མོར་རྩེ་བ་སྟེ་བཙུན་མོ་དང་བཅས་པའི་ཕོ་བྲང་དུ་མཚན་མོ་དེར་ཕྱིན་
པའམ་ཉལ་བ་དང་། གསོ་སྦྱོང་གི་ཚེ་མདོ་འདོན་པ་ལ་དོན་འདི་ཡོད་
པ་ད་གདོད་ཤེས་ཞེས་བསླབ་པ་ཁྱད་གསོད་ཀྱི་ཚིག་བརྗོད་པ་དང་། རྭ་
དང་རུས་པ་སོགས་ཀྱི་ཁབ་རལ་འཆོས་སམ་འཆོས་བཅུག་པ་དང་།
དགེ་འདུན་གྱི་ཁྲིའམ་ཁྲིའུའི་རྐང་པ་ཁྲུ་གང་ལས་ལྷག་པར་བཟོས་པ་
དང་། ངན་སེམས་ཀྱིས་ཤིང་བལ་དགེ་འདུན་གྱི་ཁྲི་སྟེང་བརྡལ་ཏེ་
བགོས་པ་དང་། གདིང་བ་སྲིད་དུ་ཁྲུ་གསུམ་དང་ཞེང་དུ་ཁྲུ་དོ་དང་
སོར་དྲུག་དང་། གཡན་དགབ་སྲིད་དུ་ཁྲུ་དྲུག་དང་ཞེང་དུ་ཁྲུ་གསུམ་
དང་། རས་ཆེན་སྲིད་དུ་ཁྲུ་དགུ་དང་ཞེང་དུ་ཁྲུ་གསུམ་དང་སོར་དྲུག་
སྟེ་དེ་གསུམ་ཚད་ལས་ལྷག་པ་དང་། བདེ་བར་གཤེགས་པའི་ཆོས་གོས་
དང་ཚད་མཉམ་པའམ་ལྷག་པར་བྱས་པ་དང་བཅུའོ། །དེའི་ཆོས་གོས་
ཀྱི་ཚད་ནི་སྲིད་དང་ཞེང་གཉིས་གསུམ་འགྱུར་རོ།།
བཤགས་པའི་ཚེ་ཚད་ལྷག་རྣམས་བཅད་པ་དང་། ཁབ་
རལ་གཅོག་པ་དང་། ཤིང་བལ་བསྡུས་ཏེ་བཤགས་དགོས་སོ། །
བཞི་བ་སོར་བཤགས་ལ་གཉིས། བསྟན་པ། བཤད་པའོ། །དང་
པོ་ནི།
སོ་སོར་བཤགས་བྱའི་སྡེ་ནི་བཞི་ཡིན་ཏེ།
ཞེས་པ་སྟེ། སྨྲེ་སྔགས་ཀྱི་རྣམ་པས་སོ་སོར་བཤགས་དགོས་པས་དེ་
སྐད་ཅེས་བྱ་སྟེ། དབྱེ་ན་བཞིའོ།།
གཉིས་པ་ནི།
དགེ་སློང་མ་ལས་གྲོང་དུ་ཟས་བསླངས་ཟོས།།

ཁྱིམ་དུ་དགེ་སློང་མས་བསྒོས་མ་བཟློག་ཟོས། །
བསླབ་སྡོམ་སྦྱིན་ལས་རུང་མིན་བསླངས་ཏེ་ཟོས། །
ནགས་མ་ཉུལ་བར་དགོན་པར་བསླངས་ཟོས་བཞིའོ། །
ཞེས་པ་སྟེ། ཉེ་དུ་མ་ཡིན་པའི་དགེ་སློང་མས་རང་ཉིད་ཀྱིས་བཟའ་
བའི་ཆེད་དུ་བསྒྲུབ་པ་གྲོང་ངམ་དེའི་ཉེ་འཁོར་དུ་བསླངས་ཏེ་ཟོས་པ་
དང༌། སྦྱིན་བདག་གི་ཁྱིམ་དུ་དགེ་སློང་མས་གྲལ་རིམ་མ་ཕེབས་པར་
འདི་ལ་དྲང་ཞེས་བསྒོས་ནས་འབྲིམ་བཅུག་པ་མ་བཟློག་པར་ཟོས་པ་
དང་། སྦྱིན་བདག་གུད་པ་ལ་དགེ་འདུན་གྱིས་བསླབ་སྡོམ་སྦྱིན་པ་ལ་
རུང་བ་མིན་པ་བཟའ་བཅའ་བསླངས་ཏེ་ཟོས་པ་དང༌། འཇིགས་པ་
དང་བཅས་པའི་སར་ནགས་ཉུལ་བ་པོ་བསྐོས་ཀྱང་མ་ཉུལ་བར་དགོན་
པར་ཁྱིམ་བདག་ལས་ཟས་བསླངས་ཏེ་ཟོས་པ་དང་བཞིའོ།།
ལྔ་པ་ལ་གཉིས། བསྟན་པ། བཤད་པའོ། དང་པོ་ནི།
ཉེས་བྱས་བརྒྱ་དང་བཅུ་གཉིས་ཞེས་གྲགས་པ།།
ཞེས་པ་སྟེ། ཉེས་པ་ཕྲ་མོའི་རང་བཞིན་ཡིན་པས་ཉེས་བྱས་ཏེ།
དབྱེ་ན་བརྒྱ་དང་བཅུ་གཉིས་སོ།།
གཉིས་པ་ལ་སྡེ་ཚན་དགུ་ལས། གོས་བགོ་བའི་སྡེ་ནི།
ཤམ་ཐབས་ཟླུམ་མིན་བརྩེངས་འཇོལ་གླང་སྣ་འདྲ། །
བལྟེབ་དང་ཕུལ་མ་གདེངས་ཀ་ལྟ་བུ་བདུན།།
ཟླུམ་མིན་རིང་ཐུང་སྟོང་གསུམ་གོས་ཀྱི་བཅུ།།
ཞེས་པ་སྟེ། ཤམ་ཐབས་མཐའ་མི་མཉམ་པས་ཟླུམ་པོ་མིན་པ་དང་།
བརྩེངས་པས་པུས་མོར་སླེབ་པ་དང་། འཇོལ་བས་ལོང་བུ་ལ་རེག་པ་

དང་། མས་ཟུར་གླང་སྣ་ལྟར་འཕྱང་བ་དང་། སྐ་རགས་གོང་ནས་ཏཱ་
ལའི་ལོ་མ་ལྟར་བལྟེབ་པ་དང་། སྐ་རགས་བར་ནས་འབྲུ་འཐུམ་པོའི་
ཕུར་མ་ལྟར་འབུར་བ་དང༌། སྟེང་དུ་སྦྲུལ་གྱི་གདེངས་ཀ་ལྟར་མཐོ་
དམན་དུ་གྱུར་པ་དང་བདུན། བླ་གོས་གཉིས་ཟླུམ་པོ་མིན་པ་དང་། ཧ་
ཅང་རིང་བ་དང་། ཧ་ཅང་ཐུང་བ་སྟེ་གསུམ་དང་བཅུའོ། །
སྤྱོད་ཡུལ་དུ་འགྲོ་བའི་སྡེ་ནི།་
མ་བསྡམས་བགོ་བ་ཅ་ཅོ་མིག་གཡེངས་དང་།།
རིང་ལྟ་མགོ་བསྐུམས་གོས་བརྗེས་ཕྲག་ལ་གཟར།
ལག་པ་གཉའ་གོང་བསྣོལ་དང་ལྟག་པར་བསྣོལ། །
མཆོངས་བརྐྱངས་རྐྱང་པའི་བྲང་དང་རྟིང་བཙུགས་འགྲོ། །
ལག་པ་དཀུར་བརྟེན་ལུས་བསྒྱུར་ལག་པ་གཡུག །
མགོ་བསྒྱུར་ཕྲག་པ་སྤྲད་དང་ལག་སྦྲེལ་རྣམས།།
མི་བྱེད་ཁྱིམ་འགྲོའི་སྤྱོད་པ་ཉི་ཤུའོ།།
ཞེས་པ་སྟེ། ཁྱིམ་དུ་འགྲོ་བའི་ཚེ་དྲན་ཤེས་ཀྱིས་མ་བསྡམས་པར་
འགྲོ་བ་དང་། བླ་གོས་དང་མཐང་གོས་ལེགས་པར་མ་བགོ་བ། ཅ་ཅོའི་
སྒྲ་བཅས། ལམ་ལ་མི་ལྟ་བར་མིག་གཞན་དུ་གཡེང་བ། གཉའ་ཤིང་གང་
ལས་རིང་དུ་ལྟ་བ། གོས་ཀྱིས་མགོ་བསྟུམས་པ། གོས་བརྗེས་པ། གོས་
ཕྲག་གཉིས་ཀ་ལ་གཟར་བ། ལག་གཉིས་གཉའ་བར་བསྣོལ་བ། ལག་
གཉིས་ལྟག་པར་བསྣོལ་བ། མཆོངས་ཏེ་འགྲོ་བ། ཧ་ཅང་གོམ་པ་ཆེ་བས་
རྐང་པ་བརྐྱང་བསྐུམ་བྱེད་པ། སྟེང་པ་བཏེགས་ཏེ་བྲང་གིས་འགྲོ་བ།
སྟེང་པ་བཙུགས་ཏེ་ཙོག་པུས་འགྲོ་བ། ལག་པ་གྲུ་མོ་བརྒྱངས་ཏེ་དཀུར་

བརྟེན་པ། ལུས་བསྒྱུར་བའམ་གཅུས་ཏེ་འགྲོ་བ། ལག་པ་གཡུག་ཅིང་
འགྲོ་བ། མགོ་བསྒྱུར་ཞིང་འགྲོ་བ། གཞན་དང་ཕྲག་པ་སྤྲད་དེ་འགྲོ་བ།
ལག་པ་སྦྲེལ་ནས་འགྲོ་བ་རྣམས་མི་བྱེད་པ་ཁྱིམ་དུ་འགྲོ་བའི་སྤྱོད་པ་ཉི་
ཤུའོ།།
སྟན་ལ་འདུག་པའི་སྡེ་ནི།
སྟན་ལ་མ་བསྒོས་མ་བརྟགས་འཕོང་བརྡེག་དང་།།
རྐང་བརྐྱང་བསྣོལ་དང་བརླ་བསྣོལ་ལོང་བུ་བརྩེགས།།
ཁྲི་འོག་རྐང་དགུག་རྐང་པ་གདངས་ཏེ་འདུག།
འདོམ་མཐོང་རྣམས་སྤངས་འདུག་ཚུལ་དགུ་ཡིན་ནོ།།
ཞེས་པ་སྟེ། ཁྱིམ་དུ་སྟན་ལ་ཁྱིམ་བདག་གིས་མ་བསྒོས་པར་འདུག་
པ༑ དེར་སྲོག་ཆགས་སོགས་ཡོད་མེད་མ་བརྟགས་པར་འདུག་པ། ལུས་
ལྗིད་ཕབ་སྟེ་འཕོང་བརྡེག་པ། རྐང་པ་བརྐྱང་སྟེ་བསྣོལ་བ། བརླ་བསྣོལ་
བ། ལོང་བུའི་སྟེང་དུ་ལོང་བུ་བརྩེགས། ཁྲི་འོག་ཏུ་རྐང་པ་དགུག་པ།
རྐང་པ་སོ་སོར་གདངས་ཏེ་འདུག་པ། འདོམ་མཐོང་བར་བྱས་པ་
རྣམས་སྤངས་པ་ནི་འདུག་ཚུལ་དགུ་ཡིན་ནོ།།
ཟས་བླངས་པའི་སྡེ་ནི།
ལེགས་པར་མི་ལེན་མུ་ཁ་མཉམ་པར་ལེན། མཐར་ཆགས་མི་ལེན་ལྷུང་བཟེད་ཟུར་མིག་ལྟ།།
བཟེད་སྔས་སྔར་བྱུང་སྦས་ནས་བཟེད་པ་དང་།
སྣོད་གཞན་སྟེང་བཟེད་སྤངས་པས་ཟས་བླངས་བརྒྱད།།
ཅེས་པ་སྟེ། ཟས་ཚུལ་དང་མཐུན་པས་ལེགས་པར་མི་ལེན་པ། ལྷུང་

བཟེད་ཀྱི་མུ་སྟེ་ཁ་དང་མཉམ་པ་དང་། འབྲས་ཆན་དང་ཚོད་མ་མཉམ་
པོར་ལེན་པ་དང་། གྲུལ་མཐར་ཆགས་སུ་མི་ལེན་པ་དང་། ལྷུང་བཟེད་
ལ་ཡིད་མ་གཏད་པར་ཟུར་མིག་གིས་ལྟ་བ་དང༌། བཟའ་བཅའ་མ་
འོངས་གོང་ནས་སྣོད་བཟེད་སྔས་པ། ཟས་སྔར་བྱུང་སྦས་ནས་ཡང་
བཟེད་པ། ཟས་ཀྱི་སྣོད་གཞན་གྱི་སྟེང་དུ་ལྷུང་བཟེད་བཟེད་པ་རྣམས་
སྤངས་པ་ཟས་བླང་བ་བརྒྱད་དོ། ་
ཟས་ཟ་བའི་སྡེ་ནི། ་
འགལ་ཟ་ཁམ་ཆེ་ཆུང་དང་རན་པ་མིན། །
ཁ་གདངས་ཟ་བཞིན་སྨྲ་དང་ཙུག་ཙུག་དང་།།
ཅིག་ཅག་ཞུ་ཧུ་ཕུ་ཕུ་ལྕེ་ཕྱུང་ཟ།།
འབྲུ་ནས་གུད་ཕྱེ་ཟས་ལ་སྐྱོན་འཕྱ་དང་།།
ཁམ་གཅིག་མཁུར་སྤོ་རྐན་ཏོག་ཁམ་འཕྲོ་བཅད།།
ལག་པ་བལྡག་འབྱོག་ལག་སྤྲུགས་སྐྱོམ་སྐྱོམ་བྱེད། །
མཆོད་རྟེན་འདྲར་བྱེད་ཉེར་གཅིག་ཟ་ཚེ་སྤངས། །
ཞེས་པ་སྟེ། ཚུལ་དང་མི་མཐུན་པ་འགལ་བར་ཟ་བ། ཧ་ཅང་ཁམ་
ཆེ་བ། ཧ་ཅང་ཆུང་བ། ཟས་རན་པ་མིན་པ། ཟས་མ་སླེབ་པར་ཁ་གདང་
བ། ཟ་བཞིན་དུ་སྨྲ་བ། སྐྱུར་བ་ལ་ཙུག་ཙུག མངར་བ་ལ་ཅག་ཅག གྲང་
བ་ལ་ཧུ་ཧུ། ཚ་བ་ལ་ཕུ་ཕུ། ལྕེ་ཕྱིར་ཕྱུངས་ཏེ་ཟ་བ། ཡོས་སོགས་འབྲུ་རེ་
རེ་ནས་གུད་དང་ཕྱེ་ནས་ཟ་བ། ཟས་ལ་སྐྱོན་ཁའོ་སྐྱུར་རོ་ཞེས་འཕྱ་བ།
ཁམ་གཅིག་མཁུར་གཡས་གཡོན་དུ་སྤོ་བ། རྐུན་ཏོག་ཅིང་ཟ་བ། ཁྱིས་ཟ་
བ་ལྟར་ཁམ་འཕྲོ་བཅད་དེ་ཟ་བ། ལག་པ་ལ་ཟས་ཆགས་པ་བལྡགས་པ།

སྣོད་ལ་ཟས་ཚོགས་པ་འབྱོག་པ། ལག་པར་ཟས་ཆགས་པ་སྤྲུགས་པ།
ཟས་དང་བཅས་པའི་ལྷུང་བཟེད་སྐྱོམ་པ། ཟས་ལ་མཆོད་རྟེན་འདྲ་བ་
བཅོས་ནས་གཞོམ་ཞིང་ཟ་བ་ཉེར་གཅིག་ཟས་ཟ་བའི་ཚེ་སྤངས་སོ།།
ལྷུང་བཟེད་ལ་སྤྱོད་པའི་སྡེ་ནི།
ལྷུང་བཟེད་ལ་འཕྱ་ཕྱིར་ལྟ་ལག་པ་དེ།།
ཟས་འབགས་ཆུ་སྣོད་མི་རེག་ཆུ་མི་གཏོར།།
མ་དྲིས་འབགས་ཆུ་འབོ་དང་ཟས་ལྷག་བཞུག།
ས་རྗེན་གད་ཁ་རི་གཟར་བང་རིམ་བཞིར།།
མི་བཞག་གད་གཡང་རྐན་གཟར་དུ་མི་འཁྲུ།།
ལངས་དང་ཆུ་དྲག་མི་གཅུ་བཅུ་བཞིའོ། །
ཞེས་པ་སྟེ། གཞན་གྱི་ལྷུང་བཟེད་ལ་འཕྱ་བའི་ཕྱིར་དུ་མི་ལྟ། ལག་
པ་ཟས་ཀྱིས་འབགས་པས་ཆུ་སྣོད་ལ་མི་རེག་ཟས་ཀྱི་འབགས་ཆུ་
གཞན་ལ་མི་གཏོར། ཁྱིམ་བདག་ལ་མ་དྲིས་པར་འབགས་ཆུ་ཅི་བདེ་
བར་མི་འབོ། ལྷུང་བཟེད་དུ་ཟས་ལྷག་མི་བཞག ས་རྗེན། གད་ཁ། རི་
གཟར་པོ། རིམ་པར་གཞོལ་བ་བང་རིམ་ཅན་དང་བཞིར་ལྷུང་བཟེད་
མི་བཞག གད་ཁ། གཡང་ཁ། རྐན་གཟར་དང་། ལངས་ཏེ་ལྟུང་བཟེད་
མི་འཁྲུ། འབབ་ཆུ་དྲག་པོའི་རྒྱུན་ལས་བཟློག་སྟེ་ལྷུང་བཟེད་ཀྱིས་མི་
བཅུ་བ་དང་བཅུ་བཞིའོ།།
ཆོས་འཆད་པའི་སྡེ་ནི།
ཆོས་སྟོན་སྡེ་ནི་ལངས་ཉལ་རང་དམའ་འདུག།
མདུན་ནས་འགྲོ་ལ་ཕྱི་བཤད་ལམ་པོའི་འགྲམ།།

མགོ་གཡོགས་བརྫེས་གཟར་ལག་པ་གཉའ་ལྟག་བསྣོལ།
དོ་ཀེར་བཅིངས་དང་ཞྭ་གྱོན་ཅོད་པན་བཏགས། །
ཕྲེང་བ་དང་ནི་མགོ་དཀྲིས་གླང་རྟ་ཞོན། ། 
ཁྱོགས་དང་བཞོན་པ་མཆིལ་ལྷམ་གྱོན་པ་དང་།།
འཁར་བ་གདུགས་མཚོན་རལ་གྲི་དགྲ་ཆ་མདའ། །
གོ་ཆ་གྱོན་ལ་མི་བཤད་ཉེར་དྲུག་གོ།།
ཞེས་པ་སྟེ། ཆོས་སྟོན་པ་ན་ཉན་པ་པོ་ལངས་པ་དང་། ཉལ་བ་
དང་། རང་དམའ་བར་འདུག་པ་དང་། རང་གི་མདུན་དུ་འགྲོ་བ་ལ་ཕྱི་
ནས་བཤད་པ། ལམ་པོའི་དབུས་སུ་འགྲོ་བ་ལ་འགྲམ་ནས་འགྲོ་ཞིང་
བཤད་པ། ཡང་མགོ་གོས་ཀྱིས་གཡོགས་པ། གོས་བརྗེས་པ། གོས་ཕྲག་
གཉིས་ལ་གཟར་བ། ལག་པ་གཉའ་གོང་དུ་བསྣོལ་བ། ལྟག་པར་བསྣོལ་
བ། དོ་ཀེར་ཏེ་ཐོར་ཅོག་བཅིངས་པ། ཞྭ་གྱོན་པ། མགོ་ལ་ཅོད་པན་
བཏགས་པ། མེ་ཏོག་གི་ཕྲེང་བ་བཅིངས་པ། མགོ་དར་ཐོད་ཀྱིས་དཀྲིས་
པ། གླང་པོ་དང་། རྟ་ལ་ཞོན་པ། ཁྱོགས་ཀྱིས་བཏེག་པ། བཞོན་པ་གཞན་
ཤིང་རྟ་སོགས་ཞོན་པ། མཆིལ་ལྷམ་གྱོན་པ། ལག་ན་འཁར་བ། གདུགས།
མཚོན་ཆ། རལ་གྲི། དགྲ་ཆ་སྟེ་མདའ་གཞུ་ཐོགས་པ། གོ་ཆ་གྱོན་པ་ལ་མི་
བཤད་པ་སྟེ་ཉེར་དྲུག་གོ། །
སྒྲུབ་པའི་སྡེ་ནི།
སྒྲུབ་ཚུལ་གསུམ་ནི་འགྲེང་སྟེ་བཤང་གཅི་འདོར།།
ཆུ་དང་རྩྭ་ལ་བཤང་གཅི་སྣབས་མི་འདོར།།
ཞེས་པ་སྟེ། སྔ་མ་ནད་ན་བ་དང་། ཕྱི་མ་གཉིས་ཕྱོགས་ཐམས་ཅད་

ཆུ་དང་རྩྭ་སྔོན་གྱིས་ཁྱབ་ཡོད་ན་རུང་།
རྒྱུ་བའི་བསླབ་བྱ་གཅིག་ནི།
ཤིང་ལ་མི་གང་མཐོར་འཛེག་རྒྱུ་གཅིག་གོ།།
ཞེས་པ་སྟེ། གཅན་གཟན་གྱིས་གནོད་པ་སོགས་ལ་རུང་ངོ་།།
གཉིས་པ་དགེ་སློང་མའི་བསླབ་བྱ་ནི།
དགེ་སློང་མ་ལ་ཕམ་བརྒྱད་ལྷག་ཉི་ཤུ། །
སྤང་ལྟུང་སོ་གསུམ་ལྟུང་བྱེད་བརྒྱ་བརྒྱད་ཅུ། །
སོར་བཤགས་བཅུ་གཅིག་ཉེས་བྱས་བརྒྱ་བཅུ་གཉིས། །
སུམ་བརྒྱ་དྲུག་ཅུ་རྩ་བཞི་མདོ་ཙམ་མོ།།
ཞེས་པ་སྟེ། རྒྱས་པར་གཞན་ལས་ཤེས་སོ།།་
གཉིས་པ་སྒྲུབ་པའི་བསླབ་བྱ་ལ་གསུམ། བསླབ་པ་ཡོངས་
སྦྱོང་གི་གཞི་གསུམ། བདེ་བར་གནས་པའི་རྐྱེན་གྱི་གཞི་ལྔ།
འདིར་མ་སྨོས་ཀྱང་ཐམས་ཅད་ལ་ཁྱབ་པ་ལས་ཀྱི་གཞིའོ། །དང་
སྒྲུབ་པའི་བསླབ་བྱ་ཡོངས་སུ་སྦྱོང་བའི་ཚུལ། །
གསོ་སྦྱོང་དབྱར་གནས་དགག་དབྱེ།།
ཞེས་པ་སྟེ། གསོ་སྦྱོང་ལ་ཞི་གནས་དང་། མཐུན་པའི་གསོ་སྦྱོང་
གཉིས། མཐུན་པའི་གསོ་སྦྱོང་ལ་བཅུ་བཞི་པ་དང་། བཅོ་ལྔ་པ་དང་།
བཀྲ་ཤིས་པ་དང་། གནོད་པ་བཟློག་པ་དང་། བསྡུམ་པའི་གསོ་སྦྱོང་
དང་ལྔའོ། །དབྱར་གནས་ལ། དབྱར་སྔ་མ་དང་། ཕྱི་མ་གཉིས། དང་པོ་
གྲོ་བཞིན་ཟླ་བའི་དམར་ཕྱོགས་ཀྱི་ཚེས་གཅིག་སྟེ་དྲུག་པའི་བཅུ་དྲུག་

དང་། ཕྱི་མ་ཁྲུམས་ཟླའི་མར་ངོའི་ཚེས་གཅིག་སྟེ་བདུན་པའི་བཅུ་དྲུག་
ནས་ཁས་བླངས་པའོ། །དགག་དབྱེ་ལ་གཉིས། དབྱར་སྔ་མ་ཁས་བླངས་
ན་སྟོན་འབྲིང་དབྱུག་ཟླ་དང་། ཕྱི་མར་ཁས་བླངས་ན་སྟོན་ཐ་ཆུང་སྨིན་
ཟླའི་ཚེས་བཅོ་ལྔ་ལ་བྱ་བ་ཡིན་ནོ།
གཉིས་པ་ནི། ་
གོས་ཀྱི་གཞི། ། 
ཀོ་ལྤགས་གནས་མལ་སྨན་སོགས་གཞན་དུ་ཤེས། །
ཞེས་པ་སྟེ། དང་པོ་བག་ཡངས་དང་འབྲེལ་པ་ས་བརྐྱང་གི་གཞི་ནི་
བོད་འདིར་ཕྱག་ལེན་མི་ཆོག་པར་མཁན་སློབ་ཆོས་གསུམ་དུས་བཀས་
བཅད་མཛད། ཕྱིས་བཀའ་གདམས་པའི་དགེ་བཤེས་ཀོ་ཁྱིམ་པས་སྤེལ་
བར་མཛད་ཀྱང་འཕྲལ་དུ་ནུབ་པས་འདིར་ཡང་མ་བཤད་དོ།།
གཉིས་པ་གོས་ཀྱི་གཞི་ནི།
འཚོ་བའི་ཡོ་བྱད་བཅུ་གསུམ་ལས། སྣམ་སྦྱར་དང་བླ་གོས་གཉིས་
ཚད་དཔང་དུ་ཁྲུ་གསུམ། སྲིད་དུ་ཁྲུ་ལྔ། སྣམ་སྦྱར་ལ་སྣམ་ཕྲན་དགུ་པ།
བཅུ་གཅིག བཅུ་གསུམ་མ་གསུམ་གླེགས་བུ་ཕྱེད་གསུམ། བཅོ་ལྔ། བཅུ་
བདུན། བཅུ་དགུ་གསུམ་གླེགས་བུ་ཕྱེད་བཞི། ཉེར་གཅིག ཉེར་གསུམ།
ཉེར་ལྔ་གསུམ་གླེགས་བུ་ཕྱེད་ལྔ་པའོ། །བླ་གོས་སྣམ་ཕྲན་བདུན་གླེགས་
བུ་ཕྱེད་གསུམ། མཐང་གོས་སྣམ་ཕྲན་ལྔ་དང་གླེགས་བུ་ཕྱེད་གཉིས་པ།
ཚད་དཔངས་ཁྲུ་དོ། །སྲིད་ཁྲུ་ལ། རྡུལ་གཟན། རྡུལ་གཟན་གྱི་གཟན་
གཉིས་ཚད་བླ་གོས་དང་འདྲ། ཤམ་ཐབས། ཤམ་ཐབས་ཀྱི་གཟན་
གཉིས་ཚད་མཐང་གོས་དང་འདྲ་སྟེ་དེ་དང་དེ་ཉིན་མོ་དང་མཚན་མོ་

བླ་གོས་དང་མཐང་གོས་ཀྱི་ནང་དུ་གྱོན་རྒྱུ་ཡིན་པའི་ཕྱིར། གདོང་ཕྱིས་
རྒྱུ་དཔངས་ཁྲུ་གང་པ། རྣག་གཟན་བླ་གོས་དང་མཉམ། སྒྲ་བཟེད་སྲིད་
ཁྲུ་གསུམ་དང་ཞེང་ཁྲུ་ཕྱེད་གཉིས། གདིང་གཡན་རས་ཆེན་རྣམས་སྔར་
བཤད་ཟིན། མཁོ་བའི་ཡོ་བྱད་ནི་སྐ་རགས་སོགས་སོ། །རྒྱུན་དུ་དགོས་
པའི་ཡོ་བྱད་དྲུག་ནི། ཆོས་གོས་གསུམ། གདིང་བ། ཆུ་ཚགས། ལྟུང་
བཟེད་དྲུག་གོ།། །
གསུམ་པ་ཀོ་ལྤགས་ཀྱི་གཞི་ནི། །
ཤིན་ཏུ་གྲང་བའི་ཡུལ་དུ་དེ་སྐྱོབ་པའི་ཆེད་དུ་ཀོ་ལྤགས་ཀྱི་ལྷམ་
དང་། མིག་ནད་ཅན་དང་གྲང་ནད་ཅན་ལ་དོམ་ལྤགས་ཀྱི་སྟན་གནང་
བའོ།།
བཞི་པ་སྨན་གྱི་གཞི་ནི། དུས་རུང་། ཐུན་ཚོད་དུ་རུང་བ།
ཞག་བདུན་པ། འཚོ་བཅང་གི་སྨན་དང་བཞིའོ། །དང་པོ་ནི།
བཟའ་བཅའ་ཞོ་འོ་མ་ཕྲུམ་མ་རྣམས་ཏེ། སྔ་དྲོའི་དུས་སྤྱོད་དུ་རུང་
གཉིས་པ་ནི།
ཐུན་ཚོད་སོ་སོའི་མཐར་བྱིན་ལེན་བྱས་ན་དུས་ཐམས་ཅད་ལ་༌་
སྤྱོད་དུ་རུང་བ་འོ་མ་མ་གཏོགས་པའི་ཞོ་ཁ་ཆུ་དང་དར་བའི་དྭངས་མ་
ལྟ་བུ་བཏུང་བའི་རིགས་རྣམས་ཏེ། དེ་ཡང་ཆུས་བསླད་པ། ཚགས་ཀྱིས་
བཙགས་པ། ཤིན་ཏུ་སླ་བ། བཞིན་སྣང་བ། འདའ་བུའི་ཉག་མའི་མདོག་
ལྟ་བུའོ། །
གསུམ་པ་ནི།

ནད་པ་སོགས་ལ་བྱིན་གྱིས་བརླབས་ན་ཞག་བདུན་བར་དུ་གནང་
བ་ཞུན་མར་བུ་རམ་ཀ་ར་སོགས་སོ། །
བཞི་པ་ནི།
བྱིན་གྱིས་བརླབས་ནས་ཇི་སྲིད་འཚོ་བའི་བར་དུ་བཅད་ཆོག་པ་
གསོ་དཔྱད་ལས་བྱུང་བའི་སྨན་རྣམས་སོ། །
ལྔ་པ་ནི།།
གཙུག་ལག་ཁང་དང་དྲི་གཙང་ཁང་རྣམས་ཏེ་འདི་དག་རྒྱས་པར་
གཞན་ལས་ཤེས་པ་ཁ་འཕངས་པའོ། །
གཉིས་པ་ཤུགས་བསྟན་རུང་མཐུན་བསྡུས་ཏེ་བསྟན་པ་ནི།
མདོར་ན་ཡེ་ནས་གནང་དང་བཀག་པ་མེད། །བྱར་རུང་དང་ཉེ་མི་
རུང་ཟློག་བྱེད་ན། །དེ་དག་སྤྱོད་ཅིག་མི་རུང་དང་ཉེ་ཞིང་། །རུང་བ་
བཟློག་ན་ཀུན་ཏུ་སྤོང་ཞེས་གསུངས། །ཞེས་པ་སྟེ། དངོས་སུ་མ་གསུངས་
པའི་བསླབ་བྱ་རྣམས་མདོར་བསྡུས་ན། གཞི་གང་ལ་སྟོན་པས་དང་པོ་
ནས་གནང་བཀག་གཉིས་ཀ་མེད་ན། གཞི་དེ་བྱར་རུང་བར་གསུངས་
པ་དང་ཉེ་ཞིང་མི་རུང་བ་ལས་བཟློག་ན་དེ་དག་ཀུན་ཏུ་སྤྱོད་པར་གྱིས་
ཤིག །དེ་བཞིན་ཏུ་གང་ཞིག་མི་རུང་བར་གསུངས་པ་དང་ཉེ་ཞིང་རུང་
བ་ལས་བཟློག་ན་དེ་དུས་ཀུན་ཏུ་སྤོང་བར་གྱིས་ཤིག་གསུངས་སོ། །
ལྔ་པ་སྐྱེ་བའི་ལུས་རྟེན་ནི། །
སྐྱེ་བའི་རྟེན་ནི་མུ་སྟེགས་མཚམས་མེད་བྱེད། །
སྒྲ་མི་སྙན་དང་ཟ་མ་མཚན་གཉིས་དང་། །
མ་ནིང་རིགས་ལྔ་མཚན་གསུམ་གྱུར་པ་དང་།།

སྤྲུལ་པ་མ་གཏོགས་གླིང་གསུམ་སྐྱེས་པ་ཡི། །
སྐྱེས་པ་བུད་མེད་སྡོམ་པའི་རྟེན་དུ་འདོད། །
ཅེས་པ་སྟེ། དོན་གོ་བར་ཟད་དོ།།
དྲུག་པ་ཉམས་པ་ཕྱིར་བཅོས་པའི་ཐབས་ལ་གཉིས། བསྟན་
པ། བཤད་པའོ། །དང་པོ་ནི།
ཐ་མར་ཉམས་ན་གསོ་བའི་ཚུལ་བཤད་པ། །
ཞེས་པའོ།།
གཉིས་པ་ལ་གཉིས། སྡོམ་པ་གཏོང་བའི་རྒྱུ། ཕྱིར་བཅོས་
དངོས་བཤད་པའོ། །དང་པོ་ལ་གཉིས། ཐུན་མོང་དང༌། ཐུན་
མོང་མ་ཡིན་པའོ། །དང་པོ་ནི།
་
གཏོང་བ་བསླབ་པ་ཕུལ་དང་ཤི་འཕོས་དང་། །
མཚན་གཉིས་ཅིག་ཅར་བྱུང་དང་ལན་གསུམ་གྱུར། །
་རྒྱུ་འབྲས་མེད་ལྟས་རྩ་བ་ཆད་རྣམས་ལྕི། །
ཞེས་པ་སྟེ། སོ་ཐར་སྤྱིའི་གཏོང་རྒྱུ་བཞི་སྟེ། བརྡ་འཕྲོད་པའི་དྲུང་
དུ་བསླབ་པ་ཕུལ་བས་གཏོང་སྟེ། ཡང་དག་པར་བླངས་པ་དང་འགལ་
བའི་རྣམ་རིག་སྐྱེ་བའི་ཕྱིར། ཤི་འཕོས་པས་གཏོང་སྟེ། རྟེན་བོར་བའི་
ཕྱིར༑ མཚན་གཉིས་ཅིག་ཅར་དུ་བྱུང་བ་དང་། མཚན་ལན་གསུམ་གྱུར་
པས་ཀྱང་གཏོང་སྟེ། རྟེན་ཉམས་པའི་ཕྱིར། ལས་རྒྱུ་འབྲས་མེད་པར་
བལྟས་པས་གཏོང་སྟེ། དགེ་རྩ་ཆད་པས་རྟེན་གཞི་མེད་པའི་ཕྱིར་རོ།།
གཉིས་པ་ལ་གསུམ། །བྱེ་བྲག་སོ་སོའི་གཏོང་རྒྱུ། སྤྱི་ལ་
འདོད་པ་མི་འདྲ་བའི་ཁྱད་པར། རྩ་ལྟུང་གཏོང་རྒྱུ་ཡིན་མིན་

ལས་འཕྲོས་ཏེ་སྡེ་ལྔའི་དངོས་གཞི་མི་བསྐྱེད་པའི་རྒྱུ་བཤད་
པའོ༑ །དང་པོ་ནི།
ཉི་ཤུ་མ་ལོན་བསྙེན་རྫོགས་རྗེས་སུ་ཤེས། །
དགེ་སློང་སྡོམ་གཏོང་རྟེན་ཕྱིར་ཁས་བླངས་འདས། །
དགེ་སློབ་མའོ་མཚན་འདས་བསྙེན་གནས་ཀྱི།
སྡོམ་པ་གཏོང་རྣམས་སོ་སོའི་ཐུན་མོང་མིན།། །
ཞེས་པ་སྟེ། ལོ་ཉི་ཤུ་མ་ལོན་པ་ལ་ལོན་པར་འདུ་ཤེས་ནས་བསྙེན་
པར་རྫོགས་ན། ཕྱིས་ཉི་ཤུ་མི་ལོན་པའི་གོང་དུ་དེ་ལྟར་ཤེས་ན་མངལ་
ཤོལ་གྱི་ཟླ་བས་ཁ་བསྐང་ལ། དེས་ཀྱང་མ་ཚང་ན་དགེ་སློང་གི་སྡོམ་པ་
གཏོང་བ་དང་། སྐྱེས་པ་གཞན་ལ་མི་ཚངས་སྤྱོད་རྟེན་པའི་ཕྱིར་ཁས་
བླངས་ན་དགེ་སློབ་མའི་སྡོམ་པ་གཏོང་བ་དང༌། མཚན་མོའི་མཐའ་
འདས་པ་ན་བསྙེན་གནས་ཀྱི་སྡོམ་པ་གཏོང་སྟེ། དེ་སྲིད་དུ་འཕངས་
པའི་ཕྱིར་རོ། །
གཉིས་པ་ནི།
རྩ་ལྟུང་བྱུང་དང་དམ་ཆོས་ནུབ་ནའང་གཏོང་། །
ཁ་ཆེའི་ཡུལ་གྱི་བྱེ་བྲག་སྨྲ་བ་རྣམས། །
སྡོམ་ལྡན་རྩ་ལྟུང་བྱུང་བ་གཉིས་ལྡན་ན། །
ནོར་ལྡན་བུ་ལོན་ཅན་བཞིན་འདོད་པ་དང་།།
ཁ་ཅིག་རྩ་བཞི་གཅིག་སྤྱད་ཀུན་ཉམས་ཟེར། །
ཞེས་པ་སྟེ། མདོ་སྡེ་པས། རྩ་ལྟུང་འཆབ་བཅས་བྱུང་བས་གཏོང་བ་
དང༌། གོས་དམར་སྡེ་པས། ལུང་གི་དམ་ཆོས་ནུབ་པས་གཏོང་སྟེ།

བསླབ་པའི་མཚམས་མི་ཤེས་པའི་ཕྱིར། ཁ་ཆེ་བྱེ་སྨྲ་རྣམས་ཀྱིས། རྩ་ལྟུང་
འཆབ་བཅས་བྱུང་ཡང་སྡོམ་པ་མི་གཏོང་སྟེ། དེ་འདྲ་དེ་སྡོམ་ལྡན་དང་
ཚུལ་འཆལ་གཉིས་ཀ་ཡིན་ཏེ། མི་འགའ་ཞིག་ལ་ནོར་ཡང་ལྡན་ལ་བུ་
ལོན་ཡང་ཆགས་པ་བཞིན་ནོ་ཞེས་ཟེར། འདུལ་འཛིན་ཁ་ཅིག་རྩ་བཞི་
གང་རུང་གཅིག་སྤྱད་ན་སྡོམ་པ་གཏོང་བ་མིན་ཀྱང་། ཉམས་ཚུལ་ལ་
ལྟོས་ན་ཀུན་ཉམས་ཡིན་ཏེ། སྡོམ་པ་མཐའ་དག་གིས་དགོས་པ་བསྒྲུབ་
མི་ནུས་པའི་ཕྱིར། ཞེས་འདོད། །
གསུམ་པ་ནི།
དང་པོའི་ལས་ཅན་སེམས་འཁྲུགས་ཚོར་བས་གཟིར། །
སྒྲུབ་པར་མ་ནུས་པ་ཉེས་པ་མེད།།
ཅེས་པ་སྟེ། དང་པོའི་ལས་ཅན་གྱི་དགེ་སློང་བཟང་སྦྱིན་ལྟ་བུ་སྟོན་
པའི་བཅས་པ་དང་མ་འབྲེལ་བའི་སྔོན་དང་། སྨྱོ་བ་སོགས་སེམས་
འཁྲུག་པའི་ཚོར་བས་གཟིར་བ་དང་། ནད་པ་ལྟ་བུ་ཤིན་ཏུ་ཉམ་ཐག་
པས་སྒྲུབ་པར་མ་ནུས་པ་རྣམས་ལ་ཉེས་པ་མེད་དོ།།
གཉིས་པ་ཕྱིར་བཅོས་དངོས་ལ་གསུམ། ཕྱིར་བཅོས་ཀྱི་དབྱེ་
བ་བཤད་པ། ཉེས་པ་སྦྱོང་བའི་ཐབས་སྟོབས་བཞིར་འདུ་ཚུལ་
བཤད་པ། ཉེས་དམིགས་ཤེས་པའི་སྒོ་ནས་ནན་ཏན་དུ་བསྲུང་
བར་གདམས་པའོ། །དང་པོ་ལ་གཉིས། འཆབ་ཉེས་ངོས་བཟུང་
བ་དང་། དབྱེ་བ་དངོས་བཤད་པའོ། །དང་པོ་ནི།
འཆབ་པ་ཞེས་གྲགས་གསང་སྟེ་མི་བརྗོད་ལ། །
ཞེས་པའོ། །

གཉིས་པ་ལ་གཉིས། ཕམ་པའི་ཕྱིར་བཅོས། །ལྷག་མ་སོགས་
ཕྱིར་བཅོས་པའོ། །དང་པོ་ནི།
ཕམ་པ་འཆབ་བཅས་ཚེ་འདིར་གསོར་མི་རུང་།།
འཆབ་པ་མེད་ན་དངོས་པོ་བརྗོད་པ་ཡིས། །
དགེ་འདུན་ལ་བཤགས་མཐོང་སྡོམ་བར་གྱིས་འདག །
སྡོམ་པ་སླར་ནོད། ཅེས་པ་སྟེ། ཕམ་པ་འཆབ་བཅས་ཚེ་འདིར་གསོར་མི་རུང་བས་
དགེ་འདུན་གྱིས་གནས་ནས་བསྐྲད་ལ། རང་གིས་སྟོབས་བཞིའི་གཉེན་
པོ་བསྟེན་པའི་སྒོ་ནས་བཤགས་དགོས། འཆབ་པ་མེད་ན་དངོས་པོ་
བརྗོད་པའི་སྒོ་ནས་དགེ་འདུན་ལ་བཤགས་ཏེ་མཐོང་སྡོམ་དྲིས་པས་
འདག་ཅིང་། སྡོམ་པ་སླར་ཡང་ནོད་པས་ཆོག་པར་གསུངས་མོད།
འདུལ་བ་ལས་བཤད་ཚོད་ནི། དགེ་འདུན་གྱིས་གསོལ་བཞིའི་བསླབ་པ་
བྱིན་ལ། དེ་དགྲ་བཅོམ་པ་མ་ཐོབ་བར་དུས་གཞན་ན་གནས་པ་ཡིན་
པས་ཇི་སྲིད་འཚོ་བར་ལས་ཀྱི་ཁ་སྐོང་སོགས་མི་འོས་པས་ཁྱད་པར་གྱི་
སྤྱོད་པ་ལྔ་སྤོང་ཞིང་། དམན་སྤྱོད་ལྔ་དང་དུ་བླངས་ཏེ་གཉེན་པོ་ལ་
འབད་པར་བཤད། ་
གཉིས་པ་ནི།
ལྷག་མ་བཅུ་གསུམ་སོགས།།
ལྕི་ཡང་ལ་ལྟོས་བཤགས་ཏེ་རིམ་པར་སྣང་།།
ཞེས་པ་སྟེ། དགེ་འདུན་ལྷག་མ་བཅུ་གསུམ་སོགས་ལྟུང་བ་གཞན་
རྣམས་ལུས་ངག་ཏུ་མ་ཐོན་པ་རྣམས་ནི་སྔར་བྱས་ལ་འགྱོད་ཅིང་ཕྱིན་

ཆད་མི་བྱེད་པའི་སྡོམ་སེམས་བསྟེན་པས་ལྟུང་བ་ལས་ལྡང་བར་འགྱུར་
གྱི་བཤགས་མི་དགོས་སོ། །ལུས་ངག་ཏུ་ཐོན་ན་ལྷག་མ་འཆབ་མེད་དགེ་
འདུན་ལས་མགུ་བ་ཞག་དྲུག་ནོད་ནས་ལྟུང་བ་ལས་དབྱུང་བ་བྱ་བ་
དང་། འཆབ་བཅས་ཞག་ཇི་ཙམ་འཆབ་ན་དེ་སྙེད་ཀྱི་སྤོ་བ་སྤྱད་ནས་
སླར་མགུ་དབྱུང་བྱའོ། །ཕམ་ལྷག་གི་སྦོམ་པོ་གཉིས་ལྕི་ཡང་གི་བྱེ་བྲག་
གིས་བཤགས་ཡུལ་གྲངས་མང་ཉུང་དང་། སྤང་ལྟུང་སོགས་ཀྱང་སྔར་
རང་རང་གི་སྐབས་སུ་ཡང་ཕྱོགས་ཙམ་བཤད་པ་ལྟར་སོ་སོའི་རྣམ་
དབྱེ་ཤེས་པར་བྱས་ནས་ཕྱིར་བཅོས་པར་བྱའོ། །དེ་ཡང་བཤགས་པས་
འདག་པའི་རྒྱུའི་གཙོ་བོ་ནི་འགྱོད་སྡོམ་དྲག་པོའི་སེམས་ཀྱིས་ཡིན་ཏེ།
དེ་གཉིས་མེད་པར་ཚིག་ཙམ་གྱི་བཤགས་པས་ནི་སྡིག་ལྟུང་འདག་པ་
ཕར་ཞོག་རྫུན་སྨྲ་བ་ཆེན་པོ་ཡིན་པར་གསུངས་སོ། །
གཉིས་པ་ནི།
མདོར་ན་སྟོབས་བཞིར་མ་འདུས་བཤགས་པ་མེད།།
སྔར་བྱས་འགྱོད་བཤགས་ཁོང་དུ་དུག་སོང་ལྟར།།
འགྱོད་པ་སྙིང་ནས་རྣམ་པར་སུན་འབྱིན་སྟོབས། །
དུག་ལ་སྨན་བཞིན་འཇུག་པ་དྲག་པོ་ཡིས། །
ཉེས་ཕྱིར་དགེ་བའི་གཉེན་པོ་ཀུན་སྤྱོད་སྟོབས། །
དུག་མི་འཐུང་ལྟར་ཕྱིས་ནས་ཉེས་སྡོམ་ལ།།
ངེས་ཤེས་དྲག་པོ་རྣམ་པར་སོར་ཆུད་སྟོབས། །
སྨན་པ་བསྟེན་ལྟར་སྐྱབས་སེམས་ལྟུང་བཤགས་སོགས། །
དད་པ་དྲག་པོས་རྟེན་གྱི་སྟོབས་བཞི་སྤྱད།།

ཅེས་པ་སྟེ། དེ་ཡང་ཆོས་འདི་པའི་ལུགས་ཀྱི་རྒྱུ་ལྟུང་བ་ལས་ལྡང་
མི་ནུས་ཀྱང་འབྲས་བུ་རྣམ་སྨིན་ཤིན་ཏུ་ཡང་བར་འགྱུར་བས་སྟོབས་
བཞིའི་བཤགས་པ་འདི་ཤིན་ཏུ་གལ་ཆེ་སྟེ། དཔེར་ན་སྐྱེས་བུ་དུག་ནད་
ཀྱིས་ཉེས་པ་ལྟར་དེ་ཡང་སྔར་བྱས་ལ་དུག་འཐུངས་པ་ལྟ་བུའི་འགྱོད་
སེམས་དང་། ཕྱིས་མི་འཐུང་བ་ལྟ་བུའི་སྡོམ་སེམས་དང་། ནད་དེའི་
གཉེན་པོ་སྨན་དང་སྨན་པ་བསྟེན་པ་ལྟར་གཉེན་པོ་ལ་བརྩོན་པས་
འབད་པར་བྱའོ།།
གསུམ་པ་ནི།
འོན་ཀྱང་སྡིག་ལྟུང་སྟོབས་ལྡན་རེ་སྤྱོད་ན།།
ས་ཐོབ་ཡུན་དུ་འགོར་བས་མིག་ལྟར་བསྲུང་།།
ཞེས་པ་སྟེ། སྔར་བཤད་པ་དེ་ལྟར་རྩ་ལྟུང་འཆབ་མེད་ལ་བསླབ་པ་
སྦྱིན་པ་སོགས་ཀྱི་སྒོ་ནས་ཕྱིར་བཅོས་རེ་ཡོད་མོད། འོན་ཀྱང་སྡིག་ལྟུང་
སྟོབས་དང་ལྡན་པ་རེ་རེ་ཙམ་ལ་སྤྱད་ནས། དེའི་གཉེན་པོ་ལ་ཆེ་ཐང་
གིས་འབད་ཀྱང་། རྣམ་གྲོལ་གྱི་ས་ཐོབ་པ་ལ་གཞན་ལས་ཆེས་ཡུན་རིང་
དུ་འགོར་བས་རང་གི་མིག་འབྲས་ལྟར་བསྲུང་བར་བྱའོ། །གལ་ཏེ་ཚུལ་
ཁྲིམས་འཆལ་བར་གྱུར་ན་ཉེས་པ་ལྐོག་ཏུ་བྱས་ཀྱང་ས་བླའི་ལྷ་རྣམས་
ཀྱིས་བསྒྲགས་པས་གཏམ་ངན་ཕྱོགས་ཐམས་ཅད་དུ་ཁྱབ། འཇིག་རྟེན་
ལྷ་དང་བཅས་པས་ཁྲེལ་ཞིང་བརྙས། མཁན་པོ་དང་སློབ་དཔོན་གྱི་
མདུན་དུ་འགྲོ་བ་ལ་ངོ་གནོང་། དགེ་འདུན་ཚོགས་པའི་དབུས་སུ་བག་
ཚ། སྦྱིན་བདག་གི་ཡོན་ལེན་པ་ལ་དཔའ་ཞུམ། དཀར་ཕྱོགས་ལྷ་དང་
ཆོས་སྐྱོང་རྣམས་ཀྱིས་མི་སྲུང་། ནག་ཕྱོགས་བདུད་རིགས་རྣམས་ཀྱིས་

གླགས་རྙེད། ཚེ་འདིར་ཡང་མི་འདོད་པ་ཐམས་ཅད་ཐོག་ཏུ་འབབ།
ཡོན་ཏན་གོང་མ་མི་སྐྱེ། སྔར་ཐོས་པ་རྣམས་བརྗེད། འཆི་བའི་ཚེ་འགྱོད་
པ་དང་བཅས་པས་དུས་བྱས་ཏེ་ངན་སོང་དུ་སྡུག་བསྔལ་ཉམས་སུ་
མྱོང་བར་འགྱུར་བས་རང་ཉིད་བདེ་བར་འདོད་པ་དག་གིས་བག་ཡོད་
པར་བྱའོ། ། །
གསུམ་པ་བསྐྱངས་བའི་ཕན་ཡོན་ལ་གསུམ། ཚུལ་ཁྲིམས་
ཙམ་གྱི་ཕན་ཡོན། སོ་ཐར་གྱི་སྡོམ་པའི་ཕན་ཡོན། དེ་ཡོན་ཏན་
ཐམས་ཅད་ཀྱི་རྟེན་གཞིར་གྱུར་པའོ། །དང་པོ་ནི། །
ཕན་ཡོན་ནད་དང་རྒྱལ་པོའི་ཆད་ཕྱིར་བླངས། །
རྐྱེན་འགའ་སེལ་ཀྱང་འཇིགས་སྐྱོབས་ཚུལ་ཁྲིམས་ཡིན།།
ཕྱི་མའི་ཆེད་བླངས་ལེགས་སྨོན་ཚུལ་ཁྲིམས་ཞེས། །
ལྷ་མིའི་བདེ་འབྲས་ཐོབ་ཀྱང་ཐར་པ་མིན།།
ཞེས་པ་སྟེ། ཚེ་འདིར་ནད་དང་རྒྱལ་པོའི་ཆད་པ་ལས་ཐར་བའི་
ཕྱིར་བླང་ན་དེ་དང་དེའི་རྐྱེན་རྣམས་སེལ་ཀྱང་འཇིགས་སྐྱོབས་ཀྱི་ཚུལ་
ཁྲིམས། ཕྱི་མ་ལྷ་མིའི་བདེ་བ་ཐོབ་པའི་ཆེད་དུ་བླང་ན་ལེགས་སྨོན་གྱི་
ཚུལ་ཁྲིམས་ཡིན་ཏེ། དེ་གཉིས་ཀྱིས་འཁོར་བ་ལས་ཐར་པ་མ་ཡིན་ནོ།།
གཉིས་པ་ནི།
ངེས་པར་འབྱུང་བའི་ཚུལ་ཁྲིམས་སྡོམ་ལྡན་ན།།
དགྲ་བཅོམ་ཐོབ་པ་དགའ་བོའི་རྣམ་ཐར་བཞིན།།
ཞེས་པ་སྟེ། འཁོར་བ་ལས་ངེས་པར་འབྱུང་བ་མྱང་འདས་གསུམ་
གང་རུང་གི་བསམ་པས་ཟིན་པའི་སོ་སོ་ཐར་པའི་ཚུལ་ཁྲིམས་ཀྱི་སྡོམ་

པ་དང་ལྡན་ན། ཕྱི་དྲོའི་ཁ་ཟས་སྤངས་པ་སོགས་བསླབ་པ་ཕྲ་མོ་གཅིག་
ལ་བསླབ་པ་ཡན་ཆད་མྱང་འདས་ཀྱི་རྒྱུར་འགྲོ་བས་དགྲ་བཅོམ་པ་
ཐོབ་པ་ལ་ཚེགས་མེད་དེ། དཔེར་ན་དགེ་སློང་གཅུང་དགའ་བོའི་རྣམ་
ཐར་བཞིན་ནོ།།
གསུམ་པ་ནི།
སྐྱབས་གསུམ་འཛིན་སོགས་ཡོན་ཏན་ཕྱི་མ་མཆོག།
སྔ་མ་ཕྱི་མའི་ཐུན་མོང་ལམ་ཡིན་ཕྱིར།།་
སེམས་བསྐྱེད་སྔགས་ཀྱི་གདུལ་བྱའང་དེ་དང་མཚུངས། །
དེ་ཕྱིར་ཡོན་ཏན་ཀུན་གྱི་གཞི་རྟེན་ཡིན།།
ཞེས་པ་སྟེ། དེ་ཡང་བསྙེན་གནས་ཡན་ལག་བརྒྱད་པ་ལན་ཅིག་
གིས་ཕྱི་མ་འདོད་པའི་ལྷར་སྐྱེས་ཏེ། མཐར་ཐུག་རྫོགས་པའི་སངས་
རྒྱས་སུ་འགྱུར་ལ། དེས་སྐྱབས་གསུམ་འཛིན་པའི་དགེ་བསྙེན་གྱི་སྡོམ་
པའི་ཕན་ཡོན་གྱི་བརྒྱའི་ཆར་ཡང་མི་འགྱུར་ཞིང་། དེ་བཞིན་ཏུ་དགེ་
བསྙེན་དང་། དགེ་ཚུལ་དང་། དགེ་སློང་རྣམས་སྔ་མ་སྔ་མའི་ཡོན་ཏན་
ལས་ཕྱི་མ་ཕྱི་མ་རྣམས་བརྒྱ་འགྱུར་སྟོང་འགྱུར་གྱིས་མཆོག་ཏུ་གྱུར་པ་
ཡིན་ཏེ། སྔ་མ་སྔ་མ་རྣམས་ཕྱི་མ་ཕྱི་མའི་ཐུན་མོང་དུ་གྱུར་པའི་ལམ་
སྟེགས་ཡིན་པའི་ཕྱིར། དེ་བཞིན་དུ་བྱང་ཆུབ་ཏུ་སེམས་བསྐྱེད་པ་དང་།
སྔགས་ཀྱི་གདུལ་བྱ་རྣམས་ཀྱིས་ཀྱང་སྔ་མ་སྔ་མ་ལ་བརྟེན་དགོས་པ་སོ་
ཐར་དེ་དང་མཚུངས་པ་དེའི་ཕྱིར་ན་ཐེག་པ་ཐམས་ཅད་ཀྱི་ལུང་དང་
རྟོགས་པའི་ཡོན་ཏན་མ་ལུས་པ་ཀུན་གྱི་གཞི་རྟེན་དུ་འགྱུར་བ་ཡིན་ནོ།།
དེ་ནས་སྐབས་བསྡུ་བ་ནི། འདུལ་བ་སོ་ཐར་གྱི་རིམ་པར་ཕྱེ་བ་སྟེ་

གཉིས་པའོ།། །།
༈ གཉིས་པ་བྱུང་སེམས་ཀྱི་སྡོམ་པ་བཤད་པ་ལ་གསུམ།
སྟོན་པས་ཕ་རོལ་ཏུ་ཕྱིན་པའི་སྡེ་སྣོད་ཇི་ལྟར་གསུངས་པ། དེ་
བསྡུས་ནས་བཤད་སྒྲུབ་ཀྱིས་ཇི་ལྟར་བཟུང་བ། དེ་ལྟར་
བཟུངས་པའི་བརྗོད་བྱ་གཏན་ལ་དབབ་པའོ། །དང་པོ་ནི། །
བསྐལ་བཟང་འགྲོ་བའི་འདྲེན་པ་ཐུབ་ཆེན་དེས། །
བྱ་རྒོད་ཕུང་སོགས་ཐེག་ཆེན་རིགས་ཅན་ལ། ། ས་
ཤིན་ཏུ་རྒྱས་པའི་སྡེ་སྣོད་དཔག་ཡས་གསུངས། །
ཞེས་པ་སྟེ། སྟོན་པ་ཐུགས་རྗེ་ཅན་འདི་བསྐལ་པ་ཚད་མེད་པའི་
གོང་རོལ་དུ་མངོན་པར་རྫོགས་འཚང་རྒྱ་བ་བརྙེས་སུ་ཟིན་ཀྱང་།
བསྐལ་པ་བཟང་པོ་འདི་ལ་ཞིང་འདིའི་འགྲོ་བ་རྣམས་སྡུག་བསྔལ་
གསུམ་ལས་བསྐྱབ་པར་མཛད་པའི་ཕྱིར་དུ། སླར་ཡང་མཛད་པ་བཅུ་
གཉིས་ཀྱི་སྒོ་ནས་བྱང་ཆུབ་ཆེན་པོ་བརྙེས་པའི་ཚུལ་བསྟན་ནས། ཐུབ་
པ་ཆེན་པོ་དེས་ཆོས་ཀྱི་འཁོར་ལོ་རིམ་པ་གསུམ་བསྐོར་ཞིང་། ཁྱད་པར་
དུ་གནས་བྱ་རྒོད་ཕུང་པོའི་རི་བོ་ལ། འཁོར་ཐེག་པ་ཆེན་པོའི་རིགས་
ཅན་ལྷ་ཀླུ་མི་དང་ལྷ་མ་ཡིན་དཔག་ཏུ་མེད་པ་ལ། ཤིན་ཏུ་རྒྱས་པའི་སྡེ་
སྣོད་བཀའ་བར་པ་མཚན་ཉིད་མེད་པའི་ཆོས་ཀྱི་རྣམ་གྲངས་དང་།
ཡང་གནས་གཅིག་ཏུ་མ་ངེས་པར་ཐེག་པ་ཐམས་ཅད་ཀྱི་རིགས་ཅན་
ལ་བཀའ་ཐ་མ་ལེགས་པ་རྣམ་པ་ཕྱེ་བའི་ཆོས་ཀྱི་འཁོར་ལོ་དཔག་ཏུ་
མེད་པ་གསུངས་པ་ཡིན་ནོ།།

གཉིས་པ་ནི།
འཇམ་དབྱངས་བཀའ་བསྡུས་ཀླུ་སྒྲུབ་སོགས་ཀྱིས་བཀྲལ། །
ཞི་བ་ལྷས་སྤེལ་ཟབ་མོ་ལྟ་བའི་ལུགས། །
བྱམས་པས་བཀའ་བསྡུས་ཐོགས་མེད་སྐུ་མཆེད་བཀྲལ། །
ཇོ་བོ་རྗེས་སྤེལ་རྒྱ་ཆེན་སྤྱོད་པའི་ལུགས། །
པདྨའི་རིང་ལུགས་ནཱ་གཱ་རྫུ་ན་མཐུན།།
ཞེས་པ་སྟེ། སྤྱིར་དུ་རྒྱལ་པོའི་ཁབ་ཀྱི་ལྷོ་ཕྱོགས་བི་མ་སཾ་བྷ་བའི་རི་
ལ་རྒྱལ་སྲས་འབུམ་ཕྲག་བཅུ་འདུས་ཏེ། བྱམས་པ་འཇམ་དབྱངས་
གསང་བདག་གསུམ་གྱི་སྡེ་སྣོད་གསུམ་བསྡུས་པར་བཤད་མོད། འདིར་
ཁྱད་པར་བ་ཟབ་མོ་སྟོང་པ་ཉིད་ཇི་ལྟ་བའི་ཕྱོགས་རྣམས་རྗེ་བཙུན་
འཇམ་དབྱངས་ཀྱིས་བསྡུས་ཏེ། དེས་རྗེས་སུ་བཟུང་བ་མགོན་པོ་ཀླུ་
སྒྲུབ་དང་། འཕགས་པ་ལྷ། ཟླ་བ་གྲགས་པ་སོགས་ཀྱིས་ལེགས་པར་
བཀྲལ་ཏེ། སློབ་དཔོན་ཞི་བ་ལྷ་དང་ཛེ་ཏཱ་རི་སོགས་ནས་རྒྱ་ཆེར་སྤེལ་
བ་ཟབ་མོར་ལྟ་བའི་ལུགས་དང་། ཇི་སྙེད་པ་རྒྱ་ཆེ་བའི་ཕྱོགས་རྣམས་
རྒྱལ་ཚབ་བྱམས་པ་མགོན་པོས་བསྡུས་ཏེ། དེས་རྗེས་སུ་བཟུང་བ་
འཕགས་པ་ཐོགས་མེད་ཞབས་དང་། མཁས་མཆོག་དབྱིག་གཉེན།
འཕགས་པ་རྣམ་གྲོལ་སྡེ་སོགས་ཀྱིས་བཀྲལ་ནས། ཇོ་བོ་རྗེ་དཔལ་ལྡན་
ཨ་ཏི་ཤ་ནས་སེམས་བསྐྱེད་ཀྱི་ཕྱག་བཞེས་རྒྱ་ཆེར་སྤེལ་བ་རྒྱ་ཆེན་སྤྱོད་
པའི་སྲོལ་ཡིན་ནོ། །སློབ་དཔོན་ཆེན་པོ་པདྨའི་རྗེས་སུ་འཇུག་པ་གསང་
སྔགས་སྔ་འགྱུར་བ་རྣམས་ཀྱི་རིང་ལུགས་ནི་འཕགས་པ་ནཱ་གཱ་རྫུ་ན་
དང་མཐུན་ནོ།།

གསུམ་པ་དེ་ལྟར་བཟུང་བའི་བརྗོད་བྱ་གཏན་ལ་དབབ་པ་
ལ་བདུན། ཐོབ་བྱའི་ངོ་བོ། དེའི་དབྱེ་བ། མ་ཐོབ་པ་འཐོབ་པར་
བྱེད་པ། ཐོབ་པ་མི་ཉམས་པར་བསྲུང་བ། སྐྱེ་བའི་རྟེན། ཉམས་
པ་གསོ་བའི་ཚུལ། བསྲུངས་པའི་ཕན་ཡོན་ནོ། །དང་པོ་ནི།
ངོ་བོ་བྱམས་དང་སྙིང་རྗེས་རྒྱུད་བརླན་ཅིང་། །
གཞན་གྱི་དོན་དུ་བྱང་ཆུབ་ཐོབ་འདོད་པས། །
སྒོ་གསུམ་ཉེས་པ་སྤོང་པའི་སེམས་པའོ། །
ཞེས་པ་སྟེ། སེམས་བསྐྱེད་ཀྱི་ངོ་བོ་ནི་སེམས་ཅན་ཐམས་ཅད་ལ་
མས་བུ་གཅིག་པ་ལྟར་ཡིད་དུ་འོང་བར་མཐོང་ནས་བདེ་བ་དང་ལྡན་
པར་འདོད་པའི་བསམ་པ་དང་། དེ་དག་གི་སྡུག་བསྔལ་རྒྱུ་དང་བཅས་
པ་བྲལ་བར་འདོད་པའི་སྙིང་རྗེ་གཉིས་ཀྱིས་རྒྱུད་བརླན་ཅིང་། ཆེད་དུ་
བྱ་བ་རང་ལས་གཞན་པའི་སེམས་ཅན་ཐམས་ཅད་ཀྱི་དོན་དུ་ཐོབ་བྱ་
ཡང་དག་པར་རྫོགས་པའི་བྱང་ཆུབ་ཐོབ་པར་འདོད་པས། དེའི་མི་
མཐུན་ཕྱོགས་སྒོ་གསུམ་གྱི་ཉེས་པ་སྤོང་པའི་སེམས་པ་རྒྱུན་ཆགས་པ་
ཡིན་ཏེ། རྒྱུན་ལས། སེམས་བསྐྱེད་པ་ནི་གཞན་དོན་ཕྱིར། །ཡང་དག་
རྫོགས་པའི་བྱང་ཆུབ་འདོད། །ཅེས་སོ། །་
གཉིས་པ་ལ་གསུམ། བསྟན་པ། བཤད་པ། བསྡུ་བའོ། །དང་
དབྱེ་བ་ཀླུ་སྒྲུབ་ཐོགས་མེད་སྲོལ་གཉིས་གྲགས། །
རེ་རེ་གཅིག་ནས་དྲུག་བར་གཉིས་གཉིས་ཏེ། ། །
ཞེས་པ་ནི། སྲོལ་གཉིས་རེ་རེ་ལའང་གཅིག་ནས་དྲུག་ཚན་གྱི་བར་

དང་། དེ་དག་རེ་རེ་ལའང་དབྱེ་གཞི་ལ་ལྟོས་ནས་སྨོན་འཇུག་གི་དབྱེ་
བས་གཉིས་གཉིས་ཏེ། །
གཉིས་པ་ལ་གཉིས། གཅིག་ནས་དྲུག་ཚན་གྱི་བར་དང༌།
ས་མཚམས་ཀྱི་དབྱེ་བའོ། །དང་པོ་ནི།
དང་པོ་སྟོང་ཉིད་སྙིང་རྗེའི་སྙིང་པོ་ཅན། །
ཚོགས་གཉིས་བསླབ་པ་ཀུན་རྫོབ་དོན་དམ་གཉིས། །
ཚུལ་ཁྲིམས་ཏིང་འཛིན་ཤེས་རབ་བསླབ་པ་དང་།།
ཚོགས་སྦྱོར་མོས་པས་སྤྱོད་པའི་སེམས་བསྐྱེད་དང་། །
མ་དག་ས་བདུན་ལྷག་བསམ་དག་པ་དང་།།
དག་པ་ས་གསུམ་རྣམ་པར་སྨིན་པ་དང་། །
ཐུགས་རྗེ་ཆེན་པོ་སྒྲིབ་ཀུན་སྤངས་པ་ནི། །
སངས་རྒྱས་ཡི་སེམས་བསྐྱེད་དག་དང་བཞི། །
ལྔ་ནི་ལམ་ལྔ་དྲུག་ནི་ཕར་ཕྱིན་དྲུག།
ཅེས་པ་སྟེ། དང་པོ་གཅིག་ཚན་ནི། ཤེས་རབ་ཀྱིས་སྟོང་ཉིད་མ་
རྟོགས་པའི་སེམས་ཅན་རྣམས་ལ་སྙིང་རྗེ་དྲངས་པའི་བྱང་ཆུབ་ཀྱི་
སེམས་སྐྱེས་པ་ལ་ལྟོས་ནས་སྟོང་ཉིད་སྙིང་རྗེའི་སྙིང་པོ་ཅན་གྱི་སེམས་
བསྐྱེད་ཅེས་བྱའོ། །གཉིས་ཚན་ནི། བསོད་ནམས་དང་ཡེ་ཤེས་ཀྱི་ཚོགས་
གཉིས་ལ་ལྟོས་ནས་སམ། ཡང་ན་རགས་པ་བརྡ་ལས་བྱུང་བ་ཀུན་རྫོབ་
དང་། ཕྲ་བ་ཆོས་ཉིད་ཀྱིས་ཐོབ་པ་དོན་དམ་སེམས་བསྐྱེད་གཉིས་དང་།
གསུམ་ཚན་ནི། སེམས་བསྐྱེད་དེ་དག་པར་བྱེད་པ་ཚུལ་ཁྲིམས། གནས་
པར་བྱེད་པ་ཏིང་ངེ་འཛིན། གྲོལ་བར་བྱེད་པ་ཤེས་རབ་ཀྱི་བསླབ་པ་

གསུམ་ལ་ལྟོས་ནས་སེམས་བསྐྱེད་གསུམ་དང་། བཞི་ཚན་ནི། ཚོགས་
སྦྱོར་གྱི་སྐབས་སུ་མོས་པས་སྤྱོད་པའི་སེམས་བསྐྱེད་དང་། མ་དག་ས་
བདུན་ལ་ལྷག་བསམ་དག་པ་དང་། དག་པ་ས་གསུམ་ལ་རྣམ་པར་སྨིན་
པའི་སེམས་བསྐྱེད་དང༌། སངས་རྒྱས་ཀྱི་ས་ལ་ཐུགས་རྗེ་ཆེན་པོ་སྒྲིབ་
ཀུན་སྤངས་པའི་སེམས་བསྐྱེད་བཞི་དང་། ལྔ་ཚན་ནི། ཚོགས་སྦྱོར་
མཐོང་སྒོམ་མི་སློབ་ལམ་གྱི་སེམས་བསྐྱེད་ལྔ་སྟེ། ཉི་ཁྲི་ལས། ལས་དང་
པོ་པའི་སེམས་བསྐྱེད་པ་དང་ཡོངས་སུ་སྦྱང་བ་བྱས་པའི་སེམས་བསྐྱེད་
པ་དང་། ཆོས་མཐོང་བའི་སེམས་བསྐྱེད་པ་དང་རྣམ་པར་གྲོལ་བའི་
སེམས་བསྐྱེད་པ་དང་། བསམ་གྱིས་མི་ཁྱབ་པའི་སེམས་བསྐྱེད་པ་སྟེ།
ཞེས་སོ། །དྲུག་ཚན་ནི། ཕར་ཕྱིན་དྲུག་ལ་ལྟོས་ནས་སེམས་བསྐྱེད་པ་
དྲུག་སྟེ། དེ་ལས། ཕ་རོལ་ཏུ་ཕྱིན་པ་དྲུག་དང་ལྡན་པའི་སེམས་བསྐྱེད་
པ་དྲུག་པོ་གང་དང་ལྡན་པས། ཞེས་སོ། །
གཉིས་པ་ནི།
ས་གསེར་ཟླ་བ་མེ་སོགས་ཉེར་གཉིས་ནི། །
ས་མཚམས་ཀྱིས་ཕྱེ་ས་བཅུའི་བར་དུའོ། །
ཞེས་པ་སྟེ། རྒྱུན་ལས། དེ་ཡང་ས་གསེར་ཟླ་བ་མེ། །གཏེར་དང་རིན་
ཆེན་འབྱུང་གནས་མཚོ། །རྡོ་རྗེ་རི་སྨན་བཤེས་གཉེན་དང་། །ཡིད་
བཞིན་ནོར་བུ་ཉི་མ་གླུ། །རྒྱལ་པོ་མཛོད་དང་ལམ་པོ་ཆེ། །བཞོན་པ་
བཀོད་མའི་ཆུ་དང་ནི། །སྒྲ་སྙན་ཆུ་བོ་སྤྲིན་རྣམས་ཀྱིས། །རྣམ་པ་ཉི་ཤུ་
རྩ་གཉིས་སོ། །ཞེས་གསུངས་པའི་དཔེ་ཉེར་གཉིས་པོ་འདི་དག་ནི། །
དོན་འདུན་པ་ནས་ཆོས་སྐུའི་བར་དུ་ཡིན་ཏེ། དེ་ཡང་ལམ་ལྔ་ལ་སྦྱར་

ན༑ འདུན་པ་དང་། བསམ་པ་དང་། ལྷག་པའི་བསམ་པ་དང་གསུམ་
ཚོགས་ལམ་གསུམ་དང༌། སྦྱོར་བ་ནི་སྦྱོར་ལམ་དང་། སྦྱིན་པའི་ཕར་
ཕྱིན་མཐོང་ལམ་དང་། ཚུལ་ཁྲིམས་ནས་ཡེ་ཤེས་ཀྱི་བར་དགུ་ནི་སྒོམ་
ལམ་ས་དགུ་དང་། མངོན་པར་ཤེས་པ་དང་། བསོད་ནམས་ཡེ་ཤེས་
གཉིས་དང་། བྱང་ཕྱོགས་སོ་བདུན་དང༌། སྙིང་རྗེ་ལྷག་མཐོང་གཉིས་
དང་། གཟུངས་དང་སྤོབས་པ་དང་ལྔ་ནི་དག་པ་ས་གསུམ་ཀའི་ཁྱད་
པར་གྱི་ལམ་གྱིས་བསྡུས་པ་དང་། ཆོས་ཀྱི་དགའ་སྟོན་དང་། བགྲོད་པ་
གཅིག་པའི་ལམ་དང་། ཆོས་ཀྱི་སྐུ་དང་ལྡན་པ་དང་གསུམ་ནི་སངས་
རྒྱས་ཀྱི་སའི་སྦྱོར་དངོས་རྗེས་གསུམ་གྱིས་བསྡུས་པའོ། །
གསུམ་པ་ནི།
ཀུན་ཀྱང་བསྡུ་ན་སྨོན་འཇུག་རྣམ་པ་གཉིས། །
དེ་ཡང་བསམ་པས་སྨོན་དང་སྦྱོང་བས་ཁྱབ།།
འགྲོ་བ་འདོད་དང་འགྲོ་བ་ཇི་བཞིན་ནོ། །
ཞེས་པ་སྟེ། དབྱེ་སྒོ་བདུན་གྱི་སྒོ་ནས་བཤད་པའི་སེམས་བསྐྱེད་དེ་
དག་ཀུན་ཀྱང་མདོར་བསྡུ་ན་སྨོན་འཇུག་གི་སེམས་བསྐྱེད་གཉིས་སུ་
འདུས་ཏེ། དེ་ཡང་བསམ་པས་གཞན་དོན་དུ་བྱང་ཆུབ་ཐོབ་པར་
འདོད་པ་ནི་སྨོན་པ་སེམས་བསྐྱེད་དང་། དེའི་ཆེད་དུ་སྦྱོར་བས་ལག་
ལེན་ཕྱིན་དྲུག་ལ་ཁྱད་པར་བསླབ་པ་ནི་འཇུག་པ་སེམས་བསྐྱེད་དེ།
དཔེར་ན་སྔ་མ་ནི་སྐྱེས་བུ་ལམ་དུ་འགྲོ་འདོད་པ་བཞིན་དང་། ཕྱི་མ་ནི་
ལམ་དུ་ཞུགས་ནས་འགྲོ་བཞིན་པ་ལྟ་བུའོ། ། །
གསུམ་པ་མ་ཐོབ་པ་ཐོབ་པར་བྱེད་པ་ལ་གཉིས། ཀུན་རྫོབ་

སེམས་བསྐྱེད་སྐྱེ་བའི་ཆོ་ག་བཤད་པ། དོན་དམ་སེམས་བསྐྱེད་
སྐྱེ་བ་ཆོ་ག་ལ་མི་ལྟོས་པར་བཤད་པའོ། །དང་པོ་ལ་གཉིས།
བསྟན་པ། བཤད་པའོ། །དང་པོ་ནི། །
དང་པོ་སྡོམ་པ་མ་ཐོབ་ཐོབ་པའི་ཚུལ། །
ལེན་ཚུལ། །
ཞེས་པའོ། །
གཉིས་པ་ལ་བཞི། གང་ལས་བླང་བའི་ཡུལ། ཇི་ལྟར་ལེན་
པའི་ཚུལ། རྟེན་ལས་ཀྱང་ལེན་རུང་བའི་དམིགས་བསལ། ཐོབ་
མཚམས་ངོས་བཟུང་བའོ། །དང་པོ་ནི།
སྡོམ་གནས་དགེ་བའི་བཤེས་གཉེན་ལ། ། །
ཞེས་པ་སྟེ། སྲོལ་གཉིས་ཀ་མཐུན་པར། གང་ལས་བླང་བའི་ཡུལ་
བྱང་སེམས་ཀྱི་སྡོམ་པ་ལ་གནས་པ། དེ་འབོགས་པའི་ཆོ་ག་ལ་མཁས་པ།
ཟང་ཟིང་ལྷུར་མི་བྱེད་པར་བརྩེ་བས་རྗེས་སུ་བཟུང་བའི་དགེ་བའི་༌་
བཤེས་གཉེན་མཚན་ཉིད་དང་ལྡན་པ་ལས་ལེན་ཏེ། ལམ་སྒྲོན་ལས།
སྡོམ་པའི་ཆོ་ག་ལ་མཁས་དང་། །བདག་ཉིད་གང་ཞིག་སྡོམ་ལ་གནས། །
སྡོམ་པ་འབོགས་བཟོད་སྙིང་རྗེར་ལྡན། །བླ་མ་བཟང་པོ་ཤེས་པར་བྱ།
ཞེས་སོ། །
གཉིས་པ་ལ་གཉིས། ཀླུ་སྒྲུབ་དང་། ཐོགས་མེད་ཀྱི་ལུགས་སོ།
དང་པོ་ལ་གཉིས། གང་གིས་བླངས་པའི་གང་ཟག་ཇི་ལྟར་ལེན་
པའི་ཆོ་གའོ། །དང་པོ་ནི།
ཐེག་ཆེན་སྣོད་གྱུར་དད་ལྡན་སློབ་མ་ཡིས། །

ཞེས་པ་སྟེ། རྫོགས་པའི་སངས་རྒྱས་དོན་དུ་གཉེར་བའི་བསམ་པ་
དང་ལྡན་པའོ། །
གཉིས་པ་ནི། ་
ཡན་ལག་བདུན་མཐར་སྨོན་འཇུག་སྟབས་གཅིག་ཏུ། །
ལེན་ཅིང་རང་གཞན་དགའ་བ་བསྒོམ་པ་རྣམས། །
ཀླུ་སྒྲུབ་ལུགས་ཡིན། །
ཞེས་པ་སྟེ། སྦྱོར་བ་སྐྱབས་འགྲོ། ཡན་ལག་བདུན་པ་རྣམས་སྔོན་དུ་
སོང་ཞིང་། དངོས་གཞི། ཇི་ལྟར་སྔོན་གྱི་བདེ་གཤེགས་ཀྱིས། །སོགས་
ལན་གསུམ་བརྗོད་པས་སྨོན་འཇུག་གཉིས་སྟབས་གཅིག་ཏུ་བླངས་ཏེ།
དེ་ཡང་ཚིགས་བཅད་དང་པོས་སྔོན་སངས་རྒྱས་བྱང་སེམས་རྣམས་
ཀྱིས་ཐུགས་བསྐྱེད་ཚུལ་བསྟན་ནས། གཉིས་པས་བདག་གིས་ཀྱང་དེ་
ལྟར་བསླབ་པོ་ཞེས་དམ་འཆའ་བས་སྨོན་འཇུག་གཉིས་ཀྱི་སེམས་
བསྐྱེད་དང་སྡོམ་པ་ལེན་པ་ཡིན་ནོ། །དེ་བཞིན་འགྲོ་ལ་ཕན་དོན་དུ། །
བྱང་ཆུབ་སེམས་ནི་བསྐྱེད་བགྱི་ཞིང་། །ཞེས་པས་སྨོན་འཇུག་གི་སེམས་
བསྐྱེད་དང་། །དེ་བཞིན་ཏུ་ནི་བསླབ་པ་ལའང་། །རིམ་པ་བཞིན་དུ་
བསླབ་པར་བགྱི། །ཞེས་པས་དེ་གཉིས་ཀྱི་སྡོམ་པ་ལེན་པའོ། །རྗེས་སུ།
དེང་དུས་བདག་ཚེ་འབྲས་བུ་སོགས་ཀྱིས་རང་དགའ་བ་བསྒོམ་པ་༌་
དང་། བདག་གིས་དེ་རིང་སྐྱོབ་པ་སོགས་ཀྱིས་གཞན་དགའ་བ་བསྒོམ་
དུ་གཞུག་ནས། གཏང་རག་ཕུལ་ཞིང་། བསླབ་བྱ་རྒྱུས་བསྡུས་ཅི་རིགས་
པར་བཤད་པའོ། །
གཉིས་པ་ལ་གཉིས། གང་གིས་བླངས་པའི་གང་ཟག །ཇི་

ལྟར་ལེན་པའི་ཆོ་གའོ། །དང་པོ་ནི།
ཐོགས་མེད་བཞེད་པ་ནི། །
སྨོན་སེམས་ལེན་ལ་སོ་ཐར་མི་དགོས་ཀྱང་། །
ཡང་དག་བླངས་པ་རིས་བདུན་སྔོན་སོང་ནས། །
ཞེས་པ་སྟེ། འདིར་སྨོན་སེམས་ཀྱི་རྟེན་ལ་སོ་ཐར་མི་དགོས་ཀྱང་།
འཇུག་སྡོམ་བླངས་པ་ལ་སོ་ཐར་རིས་བདུན་གང་རུང་གི་སྡོམ་པ་སྔོན་
དུ་འགྲོ་དགོས་ཏེ། ལམ་སྒྲོན་ལས། སོ་སོ་ཐར་པ་རིས་བདུན་གྱི། །རྟག་ཏུ་
སྡོམ་གཞན་ལྡན་པ་ལ། །བྱང་ཆུབ་སེམས་དཔའི་སྡོམ་པ་ཡི། །སྐལ་པ་
ཡོད་ཀྱི་གཞན་དུ་མིན། །ཞེས་སོ།།
གཉིས་པ་ནི། །
བར་ཆད་དྲི་དང་བསླབ་པ་ཁས་ལེན་སོགས། །
སྨོན་འཇུག་ཆོ་ག་སོ་སོའི་སྒོ་ནས་ལེན། །
ཞེས་པ་སྟེ། འདི་ལ་གཉིས། སྨོན་པ་དང་། འཇུག་པའོ། །དང་པོ་ལ་
གསུམ། སྦྱོར་བ། དངོས་གཞི། རྗེས་སོ། །དང་པོ་ལ་གསོལ་བ་གདབ་པ།
ཚོགས་བསགས་པ། སྐྱབས་སུ་འགྲོ་བའོ། །གཉིས་པ་ལ། འདུ་ཤེས་གསུམ་
བསྐྱེད་དེ། ཕྱོགས་བཅུ་ན་ཞེས་དགོངས་གསོལ་སྔོན་དུ་འགྲོ་བའི་སྒོ་
ནས། སེམས་བསྐྱེད་པར་བགྱིའོ། །ཞེས་པའི་བར་ལན་གསུམ་བཟླས་
པས་བླང་ངོ་། །གསུམ་པ་ནི། སྤྲོ་བ་བསྐྱེད་པ། བསླབ་བྱ་བསྟན་པའོ། །
འཇུག་པ་ལ་གསུམ། སྦྱོར་དངོས་རྗེས་སོ། །དང་པོ་ནི། གསོལ་བ་གདབ་
པ། བསམ་པ་བརྟག་པ། མྱུར་དུ་སྦྱིན་པར་གསོལ་བ་འདེབས་པ། བར་
ཆད་དྲི་བ། བསླབ་པ་མདོར་བརྗོད་པའོ། །གཉིས་པ་ནི། སློབ་དཔོན་

གྱིས། རིགས་ཀྱི་བུ་མིང་འདི་ཞེས་ཁྱོད། ཅེས་པ་ནས། སེམས་ཅན་དོན་
བྱེད་ཀྱི་ཚུལ་ཁྲིམས་ནོད་པར་འདོད་དམ། ཞེས་ལན་གསུམ་དྲིས་ལ།
སློབ་མས་ཀྱང་ནོད་ལགས་ཞེས་ལན་གསུམ་བརྗོད་པས་སྡོམ་པ་ཐོབ་
པར་འགྱུར་རོ། །གསུམ་པ་ནི། མཁྱེན་གསོལ། ཕན་ཡོན་བསྟན་པ།
གསང་བར་གདམས་པ། བསླབ་བྱ་བསྟན་པ། གཏང་རག་འབུལ་བ་
རྣམས་སོ། །
གསུམ་པ་ནི།
རྒྱལ་བའི་རྟེན་ལའང་རུང་བར་སྲོལ་གཉིས་མཐུན།།
ཞེས་པ་སྟེ། སྤྱིར་དགེ་བའི་བཤེས་གཉེན་ལས་བླངས་ན་ངོ་ཚ་ཁྲེལ་
ཡོད་ཀྱི་རྟེན་དུ་འགྱུར་བ་སོགས་དགོས་པ་ཁྱད་པར་ཅན་ཡོད་མོད།
གལ་ཏེ་བཤེས་གཉེན་མཚན་ཉིད་དང་ལྡན་པ་མི་རྙེད་ན། རྒྱལ་བའི་སྐུ་
གཟུགས་ཀྱི་རྟེན་གྱི་དྲུང་དུ་བདག་ཉིད་ཀྱིས་བླངས་ཀྱང་རུང་བར་སྲོལ་
གཉིས་ཀ་དགོངས་པ་མཐུན་པ་ཡིན་ནོ། །དེར་མ་ཟད་རྒྱལ་བ་སྲས་
བཅས་མདུན་གྱི་ནམ་མཁར་མངོན་སུམ་དུ་བཞུགས་པར་བསྒོམ་པས་
བླངས་ནའང་དོན་གཅིག་གོ། །བཞི་པ་ནི། ཐོབ་མཚམས་བརྗོད་པ་
གསུམ་གྱི་ཐ་མའོ། །ཞེས་པ་སྟེ། སྡོམ་པ་ཐོབ་མཚམས་དངོས་གཞི་
འབོགས་ཆོག་ལན་གསུམ་བརྗོད་པའི་ཐ་མ་ལ་ཐོབ་པའོ། །
གཉིས་པ་ནི།
དོན་དམ་སེམས་བསྐྱེད་ཆོ་གས་བླངས་ཐོབ་པ། །
གསང་སྔགས་ལུགས་ཡིན་མདོ་ལས་བཤད་སྲིད་ན། །
དམ་བཅའ་ཉིད་ཡིན་བསྒོམ་པའི་སྟོབས་ལས་སྐྱེ། །

ཞེས་པ་སྟེ། དོན་དམ་སེམས་བསྐྱེད་ཆོ་གས་བླངས་ནས་ཐོབ་པར་
བཤད་པ་ནི་གསང་སྔགས་ཀྱི་ལུགས་ཡིན་ཏེ། འབྲས་བུའི་རྣམ་པ་ལམ་
བྱེད་དུ། སྒྱུ་དྲ། རྣམ་སྣང་མངོན་བྱང་སོགས་ནས་ཆོ་གས་སེམས་བསྐྱེད་
པར་བཤད་པའི་ཕྱིར། གལ་ཏེ་སྤང་ཀོང་ཕྱག་རྒྱའི་མདོ་ལས། དོན་དམ་
པའི་བྱང་ཆུབ་ཀྱི་མཆོག་ཏུ་སེམས་བསྐྱེད་པར་བྱའོ་ཞེས་བཤད་སྲིད་
ནའང་། དེ་འདྲ་དེ་དམ་བཅའ་ཙམ་ཉིད་ཡིན་ཏེ། བསྒོམ་པའི་སྟོབས་
ལས་སྐྱེ་དགོས་པའི་ཕྱིར། མདོ་རྒྱུན་ལས། རྫོགས་པའི་སངས་རྒྱས་རབ་
མཉེས་བྱས། །བསོད་ནམས་ཡེ་ཤེས་ཚོགས་རབ་བསགས། །ཆོས་ལ་མི་
རྟོག་ཡེ་ཤེས་ནི། །སྐྱེས་ཕྱིར་དེ་ནི་དམ་པར་འདོད། །ཅེས་འབྱུང་བའོ།།
ho
བཞི་པ་ཐོབ་པ་མི་ཉམས་པར་བསྲུང་བ་ལ་གསུམ། བསྟན་
པ། བཤད་པ། བསྡུ་བའོ། །དང་པོ་ནི།
བར་དུ་མི་ཉམས་སྲུང་བའི་ཐབས་བཤད་པ། །
བྱང་ཆུབ་སེམས་དཔའི་ཚུལ་ཁྲིམས་གསུམ་ཡིན་ཏེ།།
ཉེས་སྤྱོད་སྡོམ་དང་དགེ་བ་ཆོས་སྡུད་དང་།།
སེམས་ཅན་དོན་བྱེད་གསུམ་ལས། །
ཞེས་པའོ། །
གཉིས་པ་རྒྱས་པར་བཤད་པ་ལ་གསུམ། ཉེས་སྤྱོད་སྡོམ་
པའི་ཚུལ་ཁྲིམས་དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་
དོན་བྱེད་ཀྱི་ཚུལ་ཁྲིམས་བཤད་པའོ། །དང་བོ་ལ་གཉིས། ཀླུ་
སྒྲུབ་ཀྱི་ལུགས་ཞི་བ་ལྷས་བསླབ་བཏུས་སུ་ཕྱེ་བ་དང༌། ཐོགས་
མེད་ཀྱི་ལུགས་ཙནྡྲ་གོ་མིས་སྡོམ་པ་ཉི་ཤུ་པར་ཕྱེ་བའོ། །དང་པོ་

ལ་གཉིས། རྩ་བའི་ལྟུང་བ་བཤད་པ་དང་། ཡན་ལག་གི་ཉེས་པ་
གཞན་དུ་ཞལ་འཕངས་པའོ། །དང་པོ་ལ་གསུམ། རྩ་ལྟུང་དངོས་
བཤད་པ། རྟེན་དང་ལྟུང་བའི་དབྱེ་བསྡུ། ཐུན་མོང་སྨོན་འཇུག་
སྤངས་པ་རྩ་ལྟུང་དུ་བསྟན་པའོ། །དང་པོ་ལ་གསུམ། རྒྱལ་བོ་ལ་
ངེས་བ་ལྔ། བློན་པོ་ལ་ངེས་པ་ལྔ། ཕལ་པ་ལ་ངེས་པ་བརྒྱུད་
བཤད་པའོ། །དང་པོ་ནི།
དཀོན་མཆོག་དཀོར་འཕྲོག་དང་ནི་ཆོས་སྤོང་ལས། །
ཚུལ་ལྡན་ཚུལ་འཆལ་ཁྲིམས་གཅོད་བསླབ་འབེབས་སོགས། །
མཚམས་མེད་ལས་བྱེད་ལོག་ལྟ་ལྔ་རྒྱལ་པོ། །
ཞེས་པ་སྟེ། དཀོན་མཆོག་གི་དཀོར་འཕྲོག་པ་ནི། དཀོན་མཆོག་
གསུམ་ལ་སྔོས་པའི་རྫས་ཐ་ན་མར་མེ་ཀོང་བུ་གཅིག་དང་། དགེ་འདུན་
འདུ་བའི་རྫས་ཞིང་སོགས་ནས་བྲེ་གང་ཡན་ཤེས་བཞིན་དུ་རང་གིས་
འཕྲོག་པ་དང་གཞན་ལ་འཕྲོག་ཏུ་བཅུག་པ་དང་། དམ་པའི་ཆོས་སྤོང་
བ་ནི། བཅོམ་ལྡན་འདས་ཀྱིས་གསུངས་པའི་ཆོས་ཐེག་པ་ཆེ་ཆུང་གང་
ཡང་རུང་བ་ལ་ཐར་པ་ཐོབ་པའི་ཆོས་མ་ཡིན་ཞེས་སྤོང་བར་དང་།
དགེ་སྦྱོང་ཆད་པས་གཅོད་པ་ནི། ཚུལ་ཁྲིམས་དང་ལྡན་པའམ་ཚུལ་
ཁྲིམས་འཆལ་ཡང་རུང་རབ་བྱུང་གི་རྟགས་འཆང་བ་ལ་ཁྲིམས་གཅོད་
པ། བཙོན་དུ་བཅུག་པ། བསླབ་པ་འབེབས་པ། གསོད་པར་བྱེད་པ་
དང་། མཚམས་མེད་པ་ལྔ་བྱེད་པ་ནི། ཕ་མ་དགྲ་བཅོམ་གསོད་པ། དགེ་
འདུན་གྱི་དབྱེན་བྱེད་པ། དེ་བཞིན་གཤེགས་པའི་སྐུ་ལ་ངན་སེམས་
ཀྱིས་ཁྲག་འབྱིན་པ་རྣམས་ལས་གང་ཡང་རུང་བ་བྱེད་པར་དང་། ལོག་

ལྟ་ནི། ལས་རྒྱུ་འབྲས་དང་ཚེ་སྔ་ཕྱི་མེད་ཅེས་སྙིང་ནས་མི་དགེ་བ་ལ་
འཇུག་པ་དང་ལྔ་ནི་རྒྱལ་པོ་ལ་ངེས་པའོ།།
གཉིས་པ་ནི།
གྲོང་ལྗོངས་གྲོང་ཁྱེར་གྲོང་རྡལ་ཡུལ་འཁོར་རྣམས། །
འཛོམས་པར་བྱེད་པའང་བློན་པོར་ངེས་པ་ལྔ། །
ཞེས་པ་སྟེ། འདི་ལ་ངོས་འཛིན་ལུགས་མང་ཡང་། རེ་ཞིག་གྲོང་ནི་
ཁྱིམ་གཅིག་ཡན་དང་། ལྗོངས་ནི་མི་རིགས་བཞི་ཡོད་པ་དང་། གྲོང་
ཁྱེར་ནི་བཟོ་རིགས་བཅོ་བརྒྱད་ཡོད་པ་དང་། གྲོང་རྡལ་ནི་ཚོང་པ་མང་
པོ་ཚོགས་པའི་གནས་དང་། ཡུལ་འཁོར་ནི་ཙམྤ་ཀ་སོགས་ཡུལ་ཆེན་པོ་
རྣམས་ལས་གང་ཡང་རུང་བ་གཅིག་འཇོམས་པ་དང་། འང་གི་སྒྲས་
ལོག་ལྟ་དོར་བའི་རྩ་ལྟུང་དང་པོ་བཞི་བསྣན་པས་ལྔ་ནི་བློན་པོ་ལ་ངེས་
པའོ།།
གསུམ་པ་ནི།
མ་སྦྱངས་སྟོང་ཉིད་བརྗོད་སྔས་ཉན་ཐོས་སྨོན།།
རྫོགས་བྱང་ཕྱིར་བཟློག་ཐེག་དམན་སེམས་བསྐྱེད་དང་།།
སོ་ཐར་སྤུངས་ནས་ཐེག་ཆེན་སློབ་པ་དང་།།
ཉན་ཐོས་ཐེག་པས་ཆགས་སོགས་མི་བཟློག་པས། །
དེ་བཟློག་དེ་ཡི་འབྲས་བུ་མེད་པར་བྱས། །
ཕྲག་དོག་དབང་གིས་བདག་བསྟོད་གཞན་སྨོད་དང་།།
རྙེད་དང་བཀུར་སྟིའི་ཆེད་དུ་བདག་འཚོང་དང་།།
དགེ་སློང་ཆད་པས་གཅོད་འཇུག་སུག་འབུལ་དང་།།

སྤོང་བའི་ལོངས་སྤྱོད་ཁ་ཏོན་པ་ལ་བྱིན།།
ཞི་གནས་འདོར་བཅུག་ཕལ་ལ་འབྱུང་ངེས་བརྒྱད། །
ཅེས་པ་སྟེ། ཐེག་པ་ཆེན་པོ་ལ་བློ་མ་སྦྱངས་པའི་གང་ཟག་ལ་སྣོད་
མ་བརྟགས་པར་ཟབ་མོ་སྟོང་པ་ཉིད་ཀྱི་དོན་བསྟན་ན་དེ་ལ་སྐྲགས་
པས་བྱང་ཆུབ་ཀྱི་སེམས་བཏང་སྟེ་ཉན་ཐོས་སུ་སྨོན་པར་དང་། རྫོགས་
པའི་བྱང་ཆུབ་ཀྱི་ལམ་དུ་ཞུགས་པ་ལ་ཁྱོད་ཀྱིས་བསྐལ་བ་གྲངས་མེད་
པར་དཀའ་སྤྱད་སོགས་མི་བཟོད་པས། དེ་ལས་ཉན་རང་གི་ལམ་
འདིས་ཚེགས་མེད་པར་འཁོར་བ་ལས་ངེས་པར་འབྱུང་བར་འགྱུར་རོ་
ཞེས་ཐེག་དམན་དུ་སེམས་བསྐྱེད་བཅུག་པར་དང་། ཉན་ཐོས་ཀྱི་
རིགས་ཅན་སོ་ཐར་ལ་སློབ་པའམ། དེར་ཞུགས་པར་འདོད་པ་ལ། ཁྱོད་
ཀྱིས་སོ་ཐར་ཚུལ་ཁྲིམས་དག་པས་ཅི་ཞིག་བྱ། དེ་ལས་བྱང་ཆུབ་ཏུ་
སེམས་བསྐྱེད་པར་བྱེད་ན། སོ་ཐར་གྱི་ཉེས་པ་རྣམས་བྱང་ཆུབ་ཀྱི་
སེམས་ཀྱི་མཐུས་འཇོམས་པར་འགྱུར་རོ་ཞེས་སོ་ཐར་སྤངས་ནས་ཐེག་
ཆེན་ལ་སློབ་བཅུག་པར་དང་། ཉན་ཐོས་ཀྱི་ཐེག་པ་ལ་ཇི་ཙམ་བསླབ་
ཀྱང་ཆགས་སོགས་ཉོན་མོངས་པ་རྣམས་མི་བཟློག་པས། དེ་བས་ན་དེ་
ལས་བཟློག་པར་གྱིས་ཤིག་ཅེས་ཉན་ཐོས་ཐེག་པ་དེ་ལ་ཐར་ལམ་མེད་
པར་འཛིན་བཅུག་པར་དང་། ཕྲག་དོག་གི་དབང་གིས་བདག་ནི་ཐེག་
པ་ཆེན་པོ་པ་ཡིན་ནོ་ཞེས་བསྟོད་ཅིང་། གཞན་ཆེ་གེ་མོ་ཞིག་ནི་མ་ཡིན་
ནོ་ཞེས་བྱང་སེམས་གཞན་ལ་སྐྱོན་བརྗོད་ནས་སྨད་པ་འདི། རྙེད་
བཀུར་ཐོབ་པའི་ཆེད་དུ་བདག་གིས་སྟོང་པ་ཉིད་མངོན་སུམ་དུ་རྟོགས་
པ་ཡིན་ནོ་ཞེས་མ་རྟོགས་བཞིན་དུ་བདག་འཚོང་སྟེ་རྫུན་སྨྲ་བར་དང་།

རང་ཉིད་ཀྱིས་མི་དབང་པོ་ཆེ་རྣམས་ལ་ཕྲ་མ་བྱས་ནས་དགེ་སློང་
གཞན་ལ་ཆད་པ་གཅོད་འཇུག་པ་དང་། དགེ་སློང་དེས་དཀོན་མཆོག་
གི་དཀོར་རང་ལ་སུག་འབུལ་ཏེ་ལྐོག་ཏུ་བྱིན་པ་ན། དེ་རང་གིས་ལེན་
པའམ་གཞན་དབང་པོ་ཆེ་དེ་ལ་བྱིན་པར་དང་། སྤོང་བ་བསམ་གཏན་
པ་ལ་སྡང་བའི་བསམ་པས་དེ་དག་གི་ལོངས་སྤྱོད་སོགས་འཕྲོག་ནས།
ཀློག་པ་ཁ་བཏོན་པ་ལ་སྦྱིན་པ་སོགས་ཀྱི་སྒོ་ནས་ཞི་གནས་ཏེ་ཏིང་ངེ་
འཛིན་འདོར་བཅུག་པ་རྣམས་ཕལ་པ་ལ་འབྱུང་ངེས་པ་བརྒྱད་དོ།།
གཉིས་པ་ནི།
དེ་དེར་འབྱུང་ཉེའི་བཞག་གིས་ཀུན་ལ་ཀུན།།
མིང་དུ་བཅོ་བརྒྱད་རྫས་སུ་བཅུ་བཞི་སྟེ། །
ཞེས་པ་སྟེ། རྒྱལ་བློན་ཕལ་པ་སོ་སོའི་རྩ་ལྟུང་དུ་བཤད་པ་ནི། གཙོ་
བོར་གང་ཟག་དེ་དང་དེ་ལ་འབྱུང་ཉེ་བའི་དབང་གིས་བཞག་པ་ཡིན་
ཏེ། དོན་དུ་གང་ཟག་གསུམ་པོ་ཀུན་ལ་བཅོ་བརྒྱད་པོ་ཀུན་མ་ལུས་པ་
རྩ་ལྟུང་དུ་འགྱུར་བ་ཡིན་ཏེ། འོ་ན་བཅོ་བརྒྱད་པོ་དེ་མིང་དོན་གང་གི་
སྒོ་ནས་ཕྱེ་བ་ཡིན་ཞེ་ན། མདོ་ལས་མིང་བཅོ་བརྒྱད་དུ་ཕྱེ་ཡང་དོན་ལ་
རྫས་སུ་བསྡུ་ན་བཅུ་བཞིར་འདུ་སྟེ། རྒྱལ་བློན་གཉིས་ཀྱི་རྩ་ལྟུང་དང་པོ་
བཞི་ལ་རྫས་ཐ་དད་མེད་པའི་ཕྱིར།
གསུམ་པ་ནི།
སྨོན་འཇུག་སེམས་བཏང་དེ་རྣམས་རྩ་ལྟུང་ཡིན།།
ཞེས་པ་སྟེ། སྔར་གྱི་རྩ་ལྟུང་བཅོ་བརྒྱད་པོ་དེའི་སྟེང་དུ་ཐེག་དམན་
དུ་སེམས་བསྐྱེད་པའམ། སེམས་ཅན་བློས་སྤངས་ན་སྨོན་སེམས་བཏང་

བ་དང་། གཞན་དགེ་བ་ལ་མི་སྦྱོར་བར་འཇུག་སེམས་བཏང་བ་གཉིས་
བསྣན་པས་རྩ་ལྟུང་ཉི་ཤུའོ།།
གཉིས་པ་ནི།
ཡན་ལག་ཉེས་བྱས་བརྒྱད་ཅུ་ལ་སོགས་པ། །
ཕྲ་ཕྱིར་འདིར་ནི་མ་བཤད་བསླབ་བཏུས་ལྟ།།
ཞེས་པ་སྟེ། ཇི་སྐད་དུ། གཞན་གྱི་སྡུག་བསྔལ་ཡིད་མི་བདེ། །ནུས་
བཞིན་ཞི་བར་མི་བྱེད་དང་། །བདེ་དང་ཡིད་བདེ་མི་བསྐྱེད་པ། །ལྟུང་
བའི་གཞི་སྟེ་ལུས་སེམས་ཀྱི། །རྟེན་གྱིས་ཕྱེ་ན་རྣམ་པ་བཞི། །ད་ལྟ་དང་
ནི་མ་འོངས་པའི། །དུས་ཀྱིས་ཕྱེ་བས་རྣམ་པ་བརྒྱད། །དེ་ཆད་སྒོ་གསུམ་
མི་བརྩོན་དང་། །ཕན་པའི་རྒྱུ་རྐྱེན་མི་འཚོལ་དང་། །གཉེན་པོའི་ཕྱོགས་
ལ་མི་འབད་པ། །དེ་ལྟར་རྗེས་སུ་སྒྲུབ་པའི་སྒོ། །གསུམ་གྱིས་ཕྱེ་བས་ཉི་
ཤུ་བཞི། །བདེ་སྡུག་ཡལ་འདོད་ལྟུང་བའོ། །སྡུག་བསྔལ་ཡིད་མི་བདེ་
ཆེན་པོའི། །གཉེན་པོ་ཆུང་དུ་མི་བསྐྱེད་པ། །ལྟུང་བའི་གཞི་སྟེ་འདི་ཕྱི་ཡི།
སྐྱེ་བས་ཕྱེ་བས་རྣམ་པ་བཞི། །རང་གཞན་རྒྱུད་ཀྱིས་ཕྱེ་བས་བརྒྱད། །
བདེ་དང་ཡིད་བདེ་ཆེན་པོའི་ཕྱིར། །ཆུང་ངུ་ཉམས་པར་མི་བྱེད་པ། །
ལྟུང་བའི་གཞི་སྟེ་སྐྱེ་བ་དང༌། །རྒྱུད་ཀྱིས་ཕྱེ་བས་རྣམ་པ་བརྒྱད། །སྒྲུབ་
པ་ཡལ་བར་འདོར་བ་ཡི། །ལྟུང་བ་རྣམ་པ་བཅུ་དྲུག་གོ། །དེ་ལྟར་བཞི་
བཅུ་རེ་རེ་ལའང་། །རེ་ཞིག་ཡལ་བར་འདོར་བ་དང་། །གཏན་དུ་འདོར་
བས་རྣམ་པ་གཉིས། །ཕན་ཡོན་ཉེས་དམིགས་མི་ཟད་པའི། །ཡན་ལག་
ལྟུང་བ་བརྒྱད་བཅུའོ། །ཞེས་སོ།།
གཉིས་པ་ཐོགས་མེད་ཀྱི་ལུགས་བཤད་པ་ལ་གཉིས། སྨོན་

བའི་བསླབ་བྱ་དང་། འཇུག་པའི་བསླབ་བྱའོ། །དང་པོ་ལ་
གཉིས། སྤྱིར་བཏང་བ་དང་། །དཀར་ནག་ཆོས་བརྒྱུད་བྱེ་བྲག་
ཏུ་བཤད་པའོ། །དང་པོ་ནི།
ཐོགས་མེད་ལུགས་ཀྱི་སྨོན་པའི་བསླབ་བྱ་ལ། །
སེམས་ཅན་བློས་མི་བཏང་དང་ཕན་ཡོན་དྲན།།
ཚོགས་བསགས་བྱང་སེམས་སྦྱང་ལ་བརྩོན་པ་དང་།།
དཀར་ནག་ཆོས་བརྒྱད་བླང་དོར་སྨོན་པའི་ཡིན།།
ཞེས་པ་སྟེ། བྱང་ཆུབ་ཀྱི་སེམས་དེ་མི་འཆོར་བའི་ཐབས་ནི། སེམས་
ཅན་གང་དག་གིས་བདག་ལ་མི་རིགས་པ་ཞིག་བྱས་པ་ལ་བརྟེན་ནས་
ད་ནི་ཁྱོད་ལ་ཕན་ཐོགས་པའི་དུས་བྱུང་ཡང་མི་གདགས། གནོད་པ་
བཟློག་པའི་དུས་བྱུང་ཡང་མི་བཟློག་སྙམ་པ་ནི་སེམས་ཅན་བློས་བཏང་
བ་དང་། །སེམས་དེ་མི་ཉམས་པའི་ཐབས་ཕན་ཡོན་དྲན་བ་ནི་སྡོང་པོ་
བཀོད་པའི་མདོ་ལས་དཔེ་ཉིས་བརྒྱ་སུམ་ཅུས་བཤད་པ་རྣམས་དང་།
ཐ་ནའང་བྱམས་སྨོན་ནས་འབྱུང་བའི་ཚིགས་བཅད་གཅིག་ཉིད་དུས་
རྟག་ཏུ་དྲན་པར་བྱ་བ་དང་། སེམས་དེའི་སྟོབས་བསྐྱེད་པའི་ཐབས་ནི་
སྦྱིན་སོགས་བསོད་ནམས་དང་། དེ་དག་འཁོར་གསུམ་མི་རྟོག་པར་
ཤེས་པ་ཡེ་ཤེས་ཀྱི་ཚོགས་གཉིས་བསགས་པ་དང་། སེམས་དེ་འཕེལ་
བའི་ཐབས་ཡང་དང་ཡང་དུ་སེམས་སྦྱང་བ་ནི། རྒྱུ་ལ་སྦྱངས་པ་བྱམས་
སྙིང་རྗེ་བསྒོམ་པ། སེམས་དངོས་ལ་སྦྱངས་པ་ཉིན་མཚན་ཐུན་དྲུག་ཏུ་
སེམས་བསྐྱེད་བླངས་པ། སྤྱོད་པ་ལ་སྦྱངས་པ་དགེ་བ་རྣམས་གཞན་
དོན་དུ་བསྔོ་ཞིང་བདེ་སྡུག་གཏོང་ལེན་ལ་སྦྱང་བ་དང་། དེའི་སྟེང་དུ་

དཀར་ནག་ཆོས་བརྒྱད་ལ་བླང་དོར་ཚུལ་བཞིན་ཏུ་བྱ་བ་སྨོན་པའི་
བསླབ་བྱ་ཡིན་ནོ།།
གཉིས་པ་ནི།
མཆོད་འོས་བསླུ་དང་འགྱོད་མེད་འགྱོད་པ་བསྐྱེད། །
དམ་པར་སྐུར་འདེབས་འགྲོ་ལ་གཡོ་སྒྱུས་སྤྱོད།།
ནག་པོའི་ཆོས་བཞི་སྤང་ཞིང་ལྡོག་པ་ནི།།
དཀར་པོའི་ཆོས་བཞི་ཡིན་པར་རྒྱལ་བས་གསུངས། །
ཞེས་པ་སྟེ། བླ་མ་དང་མཆོད་འོས་བསླུ་བ་དང་། གཞན་འགྱོད་
པའི་གནས་མ་ཡིན་པ་ལ་འགྱོད་པ་བསྐྱེད་པ་དང་། སེམས་བསྐྱེད་པའི་
བྱང་ཆུབ་སེམས་དཔའ་ལ་ཞེ་སྡང་གིས་སྐྱོན་བརྗོད་པ་དང་། སེམས་
ཅན་ལ་གཡོ་སྒྱུས་སྤྱོད་པ་སྟེ་ནག་པོའི་ཆོས་བཞི་སྤང་ཞིང་། དེ་ལས་
ལྡོག་པ། སྲོག་གི་ཕྱིར་ཡང་ཤེས་བཞིན་ཏུ་རྫུན་མི་སྨྲ་བ་དང་། སེམས་
ཅན་རྣམས་དགེ་བ་དང་ཁྱད་པར་དུ་ཐེག་པ་ཆེན་པོ་ལ་བཀོད་པ་དང་།
སེམས་བསྐྱེད་པའི་བྱང་ཆུབ་སེམས་དཔའ་ལ་སྟོན་པར་འདུ་ཤེས་ཤིང་
དེའི་ཡོན་ཏན་བརྗོད་པ་དང་། སེམས་ཅན་ཐམས་ཅད་ལ་གཡོ་སྒྱུ་མེད་
པར་ལྷག་པའི་བསམ་པས་གནས་པ་དང་བཞི་ནི་དཀར་པོའི་ཆོས་བཞི་
ཡིན་པར་དཀོན་མཆོག་བརྩེགས་པའི་མདོ་ལས་རྒྱལ་བས་གསུངས་སོ། །
གཉིས་པ་འཇུག་པའི་བསླབ་བྱ་བཤད་པ་ལ་གཉིས།་
ལྟུང་བཤད་པ་དང་། ཡན་ལག་གི་ཉེས་བྱས་གཞན་དུ་ཞལ་
འཕངས་པའོ། །དང་པོ་ནི།་
རྙེད་བཀུར་ལྷག་ཞེན་བདག་བསྟོད་གཞན་སྨོད་དང་།།་

སེར་སྣས་ཟང་ཟིང་ཆོས་དང་ནོར་མི་སྟེར།།
ཁྲོ་བས་གཞན་འཚེ་ཤད་སྦྱང་གིས་མི་བཟློག།
གཡོམ་ལས་ཆོས་ལྟར་བཅོས་མོས་སྟོན་པ་བཞི།།
རྩ་ལྟུང་བཞི་སྟེ་འཇུག་པའི་བསླབ་བྱའོ། །
ཞེས་པ་སྟེ། ཆགས་པའི་དབང་གིས་རྙེད་པ་དང་བཀུར་སྟི་ལ་ལྷག་
པར་ཞེན་ནས་བདག་ལ་བསྟོད། ཡོན་ཏན་ཅན་གཞན་ལ་སྨོད་པ་དང་།
སེར་སྣའི་དབང་གིས་སྡུག་བསྔལ་བ་དང་མགོན་མེད་པ་རྣམས་ལ་ཟང་
ཟིང་གི་ནོར་དང་ཆོས་མི་སྟེར་བ་དང་། ཞེ་སྡང་གི་དབང་གིས་ཁྲོ་བས་
གཞན་ལ་ལུས་ངག་གིས་འཚེ་ཞིང་དེས་རང་ལ་བཟོད་གསོལ་གྱི་ཤད་
སྦྱང་ཚུལ་མཐུན་བྱས་ཀྱང་མི་བཟློག་པ་དང་། གཏི་མུག་གི་དབང་གིས་
བྱང་སེམས་ཀྱི་སྡེ་སྣོད་ལ་བཀའ་མ་ཡིན་ཞེས་སྐུར་པ་འདེབས་ཤིང་
སྤངས་ནས་རང་ངམ་གཞན་གྱིས་གཡོམ་ལས་ཏེ་རང་བཟོའི་ཆོས་མ་
ཡིན་པ་ལ་ཆོས་ལྟར་བཅོས་པ་ལ་མོས་ནས་དམ་ཆོས་འདྲར་སྣང་སྟོན་
པ་དང་བཞི་པོ་འདི་ཀུན་དཀྲིས་ཆེན་པོས་སྤྱད་ན་བྱང་སེམས་ཀྱི་སྡོམ་
པ་རྩ་བ་ནས་གཏོང་བར་བྱེད་པས་རྩ་ལྟུང་བཞི་སྟེ་འཇུག་སྡོམ་གྱི་
བསླབ་བྱའོ། །འོ་ན་སྲོལ་གཉིས་ཀྱི་བཞེད་པ་འདི་དག་གང་དང་གང་
གཙོ་བོ་ཡིན་ཞེ་ན། བྱང་སེམས་དབང་རྟུལ་དང་ཁྱིམ་པའི་ཕྱོགས་ལྟ་
བུས་སེམས་ཅན་བློས་མི་གཏོང་བ་འདི་ཁོ་ན་ནན་ཏན་བྱེད་དགོས་པ་
ཡིན་ཏེ། རྩིགས་པ་མེད་ན་ལོགས་རིས་མི་གནས་པ་བཞིན་ཏུ། དེ་མེད་
ན་བྱང་སེམས་ཀྱི་སྡོམ་པ་གཞན་སྲུང་བའི་ཐབས་གཏན་ནས་མེད། འོ་
ན་དེ་སེམས་ཅན་གཅིག་བློས་གཏོང་བ་ཡིན་ནམ། སེམས་ཅན་ཐམས་

ཅད་བློས་གཏང་བ་ཡིན་སྙམ་ན། སེམས་ཅན་ཐམས་ཅད་བློས་གཏོང་
བ་ནི་ཉན་རང་གཉིས་ལས་ཁྲ་དང་སྤྱང་ཀི་སོགས་ལའང་མི་སྲིད་པས་
སེམས་ཅན་གཅིག་བློས་མི་གཏོང་བའོ། །བྱང་སེམས་དབང་འབྲིང་དང་
རབ་བྱུང་གི་ཕྱོགས་ལྟ་བུས་སྔ་མའི་སྟེང་དུ་བྱང་སའི་བཞི་སྤོང་དགོས་
པ་ཡིན། དབང་རྣོན་གྱིས་སེམས་ཅན་བློས་མི་གཏོང་བ་གཞིར་བཞག་
གི་སྟེང་དུ་ནམ་མཁའི་སྙིང་པོའི་མདོའི་དོན་རྩ་ལྟུང་བཅོ་བརྒྱད་པོ་
བསྲུང་དགོས་པའི་དོན་ཡིན་པས་འདི་དག་ཕན་ཚུལ་འགལ་འདུ་ཅན་
དུ་མ་སོམས་ཞིག།
གཉིས་པ་ནི།
ཉེས་བྱས་ཕྲ་བ་ཞེ་དྲུག་གཞན་དུ་ཤེས།
ཞེས་པ་སྟེ། སྡོམ་པ་ཉི་ཤུ་པར་ཉེས་བྱས་ཕྲ་བ་ཞེ་དྲུག་གསུངས་ཏེ། །
དགེ་བ་ཆོས་སྡུད་དང་འགལ་བ་སོ་བཞི་དང་། །སེམས་ཅན་དོན་བྱེད་
དང་འགལ་བ་བཅུ་གཉིས་སོ། །དང་པོ་ལ་དྲུག་སྟེ། སྦྱིན་པ་དང་འགལ་
བ་བདུན་ནི། །དཀོན་མཆོག་གསུམ་ལ་གསུམ་མི་མཆོད། །འདོད་པའི་
སེམས་ཀྱི་རྗེས་སུ་འཇུག །རྒན་པ་རྣམས་ལ་གུས་མི་བྱེད། །དྲིས་པ་ལ་ནི་
ལན་མི་འདེབས། །མགྲོན་བོས་བདག་གིར་མི་བྱེད་ཅིང་། །གསེར་ལ་
སོགས་པ་ལེན་མི་བྱེད། །ཆོས་འདོད་པ་ལ་སྦྱིན་མི་བྱེད། །ཅེས་དང་།
ཚུལ་ཁྲིམས་དང་འགལ་བ་དགུ་ནི། ཚུལ་ཁྲིམས་འཆལ་རྣམས་ཡལ་བར་
འདོར། །ཕ་རོལ་དད་ཕྱིར་སློབ་མི་བྱེད། །སེམས་ཅན་དོན་ལ་བྱ་བ་ཆུང་།
སྙིང་བརྩེར་བཅས་ན་མི་དགེ་མེད། །འཚོ་བ་ལོག་པ་དང་དུ་ལེན། །
འཕྱུར་ཞིང་རབ་ཏུ་རྒོད་པ་སོགས། །འཁོར་བ་གཅིག་པུས་བགྲོད་པར་

སེམས༑ །གྲགས་པ་མ་ཡིན་མི་སྤོང་བ། །ཉོན་མོངས་བཅས་ཀྱང་འཆོས་
མི་བྱེད། །ཅེས་དང་། བཟོད་པ་དང་འགལ་བ་བཞི་ནི། གཤེ་ལ་ལན་དུ་
གཤེ་ལ་སོགས། །ཁྲོས་པ་རྣམས་ནི་ཡལ་བར་འདོར། །ཕ་རོལ་ཤད་ཀྱིས་
འཆགས་པ་སྤོང་། །ཁྲོས་པའི་སེམས་ཀྱིས་རྗེས་སུ་འཇུག །ཅེས་དང་།
བརྩོན་འགྲུས་དང་འགལ་བ་གསུམ་ནི། རྙེད་བཀུར་འདོད་ཕྱིར་འཁོར་
རྣམས་སྡུད། །ལེ་ལོ་ལ་སོགས་སེལ་མི་བྱེད། །ཆགས་པས་བྲེ་མོའི་གཏམ་
ལ་བརྟེན། །ཞེས་དང་། བསམ་གཏན་དང་འགལ་བ་གསུམ་ནི། ཏིང་ངེ་
འཛིན་གྱི་དོན་མི་འཚོལ། །བསམ་གཏན་སྒྲིབ་པ་སྤོང་མི་བྱེད། །བསམ་
གཏན་རོ་ལ་ཡོན་ཏན་ལྟ། །ཞེས་དང་། ཤེས་རབ་དང་འགལ་བ་བརྒྱུད་
ནི། ཉན་ཐོས་ཐེག་པ་སྤོང་བར་བྱེད། །རང་ཚུལ་ཡོད་བཞིན་དེ་ལ་
བརྩོན༑ །བརྩོན་མིན་ཕྱི་རོལ་བསྟན་བཅོས་བརྩོན། །བརྩོན་པར་བྱས་
ཀྱང་དེ་ལ་དགའ། །ཐེག་པ་ཆེན་པོ་སྤོང་བར་བྱེད། །བདག་ལ་བསྟོད་
ཅིང་གཞན་ལ་སྨོད། །ཆོས་ཀྱི་དོན་དུ་འགྲོ་མི་བྱེད། །དེ་ལ་སྨོད་ཅིང་ཡི་
གེར་རྟོན། །ཞེས་སོ། །གཉིས་པ་ལ་གསུམ་གཞན་དོན་ལས་ཉམས་པའི་
ཉེས་པ་བཞི་ནི། །དགོས་པའི་གྲོགས་སུ་འགྲོ་མི་བྱེད། །ནད་པའི་རིམ་གྲོ་
བྱ་བ་སྤང་། །སྡུག་བསྔལ་སེལ་བར་མི་བྱེད་དང་། །བག་མེད་པ་ལ་
རིགས་མི་སྟོན། །ཞེས་དང་། གཞན་ལ་ཕན་མི་འདོགས་པའི་ཉེས་པ་
དྲུག་ནི། བྱས་ལ་ལེན་དུ་ཕན་མི་འདོགས། །གཞན་གྱི་བྱ་ངན་སེལ་མི་
བྱེད།།ནོར་འདོད་པ་ལ་སྦྱིན་མི་བྱེད། །འཁོར་རྣམས་ཀྱི་ནི་དོན་མི་བྱེད།།
གཞན་གྱི་བློ་དང་མཐུན་མི་འཇུག །ཡོན་ཏན་བསྔགས་པ་སྨྲ་མི་བྱེད། །
ཅེས་དང་། ངན་པ་ཚར་མི་གཅོད་པའི་ཉེས་པ་གཉིས་ནི། རྐྱེན་དང་

འཚམས་པར་ཚར་མི་གཅོད། །རྫུ་འཕྲུལ་བསྡིགས་ལ་སོགས་མི་བྱེད། །
ཅེས་སོ། །
གཉིས་པ་དགེ་བ་ཆོས་སྡུད་ཀྱི་ཚུལ་ཁྲིམས་ལ་གཉིས།
བསྟན་པ། བཤད་པའོ། །དང་པོ་ནི།
དགེ་བ་ཆོས་སྡུད་ཕར་ཕྱིན་དྲུག་སློབ་སྟེ། །
ཞེས་མདོར་བསྟན་ནས། །
གཉིས་པ་ནི།
དབུལ་བ་སེལ་ཕྱིར་ཆོས་ནོར་མ་འཇིགས་སྦྱིན།།
སྤོང་བའི་སེམས་ཀྱིས་ཚུལ་ཁྲིམས་རྣམ་གསུམ་སྤྱད།།
ཁོང་ཁྲོ་ཟབ་མོ་སྡུག་བསྔལ་བཟོད་པར་བྱ།།
གོ་ཆ་དགེ་སྡུད་གཞན་ཕན་བརྩོན་འགྲུས་བརྩམ། །
འཇིག་རྟེན་འཇིག་རྟེན་འདས་པའི་བསམ་གཏན་བསྒོམ། །
ཐོས་བསམ་སྒོམ་པའི་ཤེས་རབ་ཟབ་མོ་སྤྱད།།
ཅེས་པ་སྟེ། དེ་ལ་དྲུག་ལས། དང་པོ་སྦྱིན་པ་ནི། གཞན་གྱི་དབུལ་བ་
སེལ་བའི་ཕྱིར་དུ་སྦྱིན་པ་སྦྱིན་པར་བྱའོ། །ད་བྱེ་ན་གསུམ་སྟེ། ཟང་ཟིང་
དང་། མི་འཇིགས་པ་དང་། ཆོས་ཀྱི་སྦྱིན་པའོ། །དང་པོ་ལ་གསུམ།
གཏོང་བ་དང་། གཏོང་བ་ཆེན་པོ་དང་། བྱ་དཀའི་བའི་གཏོང་བའོ། །
དང་པོ་ནི། །ཟས་གོས་རྟ་དང་ཤིང་རྟ་ལ་སོགས་པ་སྟེར་བ་དང་། གཉིས་
པ་ནི། བུ་དང་ཆུང་མ་རྒྱལ་སྲིད་སོགས་སྟེར་བ་དང་། །གསུམ་པ་ནི།
མགོ་དང་རྐང་ལག་སོགས་སྟེར་བའོ། །འོན་ཀྱང་ཕ་དང་མ་སྦྱིན་པ་
དང་། །རབ་ཏུ་བྱུང་བས་ཆོས་གོས་གསུམ་སྦྱིན་པ་དང་། བསམ་པ་མ་

དག་ན་རང་གི་ལུས་སྦྱིན་པ་རྣམས་མི་བྱའོ། །གཉིས་པ་མི་འཇིགས་པའི་
སྦྱིན་པ་ནི། གནས་སྐབས་ནད་གདོན། ཆོམ་རྐུན། གཅན་གཟན། རྒྱལ་པོ་
སོགས་དང་། མཐར་ཐུག་འཁོར་བ་དང་ངན་སོང་གི་འཇིགས་པ་ལས་
སྐྱོབས་པའོ། །གསུམ་པ་ཆོས་ཀྱི་སྦྱིན་པ་ནི། །གདུལ་བྱའི་བསམ་པ་དང་
འཚམས་པར་ཐེག་པ་གསུམ་གྱི་ཆོས་སྟོན་པའོ། །གཉིས་པ་ཚུལ་ཁྲིམས་
ནི༑ སྤོང་སེམས་མཚུངས་ལྡན་དང་བཅས་པའོ། །དབྱེ་ན་སྡོམ་སྡུད་དོན་
བྱེད་གསུམ་ལས། དང་པོ་བྱང་ཆུབ་ཀྱི་སེམས་གནས་པའི་ཐབས་ཉེས་
སྤྱོད་སྡོམ་པའི་ཚུལ་ཁྲིམས་ལ་གཉིས། ཐུན་མོང་དང་། ཐུན་མོང་མ་ཡིན་
པའོ༑ །དང་པོ་ནི། སོ་ཐར་རིས་བདུན་པོའོ། །གཉིས་པ་ནི། རྩ་བ་དང་
ཡན་ལག་གི་ལྟུང་བ་རྣམས་སྤང་བའོ། །གཉིས་པ་རང་རྒྱུད་ཀྱི་ཆོས་སྨིན་
པའི་ཐབས་དགེ་བ་ཆོས་སྡུད་ཀྱི་ཚུལ་ཁྲིམས་ནི། ཐོས་བསམ་སྒོམ་པ་
སོགས་ཚོགས་གཉིས་དང་ཕྱིན་དྲུག་གིས་བསྡུས་པའི་དགེ་བའི་ཆོས་
རང་རྒྱུད་ལ་མ་སྐྱེས་པ་བསྐྱེད་པ་དང་། སྐྱེས་པ་སྤེལ་ཞིང་དེའི་མི་
མཐུན་ཕྱོགས་མཐའ་དགསྤོང་བའོ། །གསུམ་པ་སེམས་ཅན་རྣམས་སྨིན་
པའི་ཐབས་སེམས་ཅན་དོན་བྱེད་ཀྱི་ཚུལ་ཁྲིམས་ནི། བསམ་སྦྱོར་ཀུན་
གཞན་དོན་དུ་སྤྱོད་པའི་ཐབས་མཁས་ཀྱིས་དངོས་བརྒྱུད་ཐམས་ཅད་
དུ་ཕ་རོལ་གྱི་དོན་བསྒྲུབ་པ་དང་། དེ་དག་དད་ཅིང་རང་ཉིད་མི་
ཉམས་པའི་ཆེད་དུ་སྒོ་གསུམ་གྱི་འདུ་བྱེད་མ་དག་པ་སྤངས་ཤིང་དག་
པ་གསུམ་བསྟེན་པར་བྱའོ། །གསུམ་པ་བཟོད་པ་ལ་གསུམ། གནོད་བྱེད་
ལ་ཇི་མི་སྙམ་པའི་བཟོད་པ་དང་། སྡུག་བསྔལ་དང་དུ་ལེན་པའི་བཟོད་
པ་དང་། ཆོས་ལ་ངེས་རྟོག་གི་བཟོད་པའོ། །དང་པོ་ནི། བདག་དང་

བདག་གི་ཡིད་དུ་འོང་བའི་གྲོགས་ལ་གཞན་གྱིས་བརྡེག་གཤེ་ཁྲོ་མཚང་
འབྲུ་བ་སོགས་མི་འདོད་པར་བྱེད་པ་དང་། འདོད་པའི་གེགས་བྱེད་པ་
ལ་བཟོད་པའོ། །ཇི་ལྟར་བཟོད་ན་མི་འཁྲུགས་པ་དང་། ཕྱིར་གནོད་
ལན་མི་བྱེད་པ་དང་། འཁོན་ཞེ་ལ་མི་འཛིན་པའི་སྒོ་ནས་བཟོད་པར་
བྱའོ། །གཉིས་པ་ནི། བྱང་ཆུབ་སྒྲུབ་པའི་དཀའ་སྤྱད་ཀྱི་སྡུག་བསྔལ་
མཐའ་དག་དང་དུ་ལེན་པ་སྟེ། ནད་ཀྱི་ཟུག་རྔུ་འབྱིན་པ་ལ་དཔྱད་
བརྟེན་པ་བཞིན་ནོ། །གསུམ་པ་ནི། སྙིང་རྗེས་གཞན་དོན་དང་། ཤེས་
རབ་ཀྱིས་སྟོང་ཉིད་ལ་མི་སྐྲག་བའོ། །བཞི་པ་བརྩོན་འགྲུས་ལ་གསུམ།
གོ་ཆའི་བརྩོན་འགྲུས་དང་། དགེ་བ་སྒྲུབ་པའི་བརྩོན་འགྲུས་དང་།
གཞན་ཕན་གྱི་བརྩོན་འགྲུས་བརྩམ་པའོ། །དང་པོ་ནི། སེམས་ཅན་
རྣམས་བྱང་ཆུབ་མ་ཐོབ་བར་དུ་བདག་གིས་བརྩོན་པ་འདོར་བར་མི་
བྱའོ་སྙམ་དུ་བསམ་པས་གོ་གྱོན་པའོ། །གཉིས་པ་ནི། ལུས་དང་སྲོག་
ལའང་མི་ལྟ་བར་རྟག་གུས་སྦྱོར་བས་ཕར་ཕྱིན་དྲུག་ལ་འབད་པའོ། །
གསུམ་པ་ནི། གཞན་གྱི་དོན་བྱེད་པ་ལ་སྤྲོ་བའོ། །ལྔ་པ་བསམ་གཏན་ལ་
གཉིས། འཇིག་རྟེན་པ་དང་། འཇིག་རྟེན་ལས་འདས་པའོ། །དང་པོ་ནི།
ཟག་བཅས་ཀྱིས་བསྡུས་པའི་བསམ་གཟུགས་རྣམས་དང་། གཉིས་པ་ནི།
ཟག་མེད་ཀྱིས་བསྡུས་པའི་བསམ་གཟུགས་རྣམས་སོ། །དྲུག་པ་ཤེས་
རབ་ལ་གསུམ། ཐོས་པ་དང་། བསམ་པ་དང་། སྒོམ་པའི་ཤེས་རབ་བོ། །
དང་པོ་ནི། རིག་པའི་གནས་ལྔ་དང་ཁྱད་པར་གསུང་རབ་དགོངས་
འགྲེལ་དང་བཅས་པ་ལེགས་པར་མཉན་ཏེ་ཁོང་དུ་ཆུད་པའོ། །གཉིས་
པ་ནི། དེ་དག་གི་དོན་ལུང་དང་རིགས་པས་གཏན་ལ་དབབ་སྟེ་ངེས་པ་

རྙེད་པའོ། །གསུམ་པ་ནི། ཞི་གནས་ཀྱི་ཏིང་ངེ་འཛིན་གྱིས་རྒྱུད་སྦྱངས་
ཏེ༑ སེམས་མ་བཅོས་ལྷུག་པར་འཇོག་པ་ན་ཆོས་ཐམས་ཅད་སྐྱེ་བ་མེད་
པ་རང་བཞིན་གྱིས་སྟོང་པ་ཉིད་དུ་རྟོགས་པའོ། །
གསུམ་པ་སེམས་ཅན་དོན་བྱེད་ཀྱི་ཚུལ་ཁྲིམས་ལ་གཉིས།
དོན་བྱེད་ཀྱི་ཚུལ་ཁྲིམས་དངོས་དང་། ཚུལ་ཁྲིམས་གསུམ་ཀ་
དང་འབྲེལ་བའི་བསླབ་པ་བཤད་པའོ། །དང་པོ་ལ་གཉིས།
བསྟན་པ། བཤད་པའོ། །དང་པོ་ནི། །
སེམས་ཅན་དོན་བྱེད་ཚུལ་ཁྲིམས་བསྡུ་དངོས་བཞི། །
ཞེས་པ་དང་།
གཉིས་པ་ནི།
ཐོག་མར་སྦྱིན་པས་གདུལ་བྱ་རབ་བསྡུས་ནས། །
སྙན་པར་སྨྲ་བའི་གཏམ་གྱིས་ཡིད་རབ་དྲངས། །
ཐེག་པ་རིམ་དགུར་དཀྲི་བ་དོན་སྤྱོད་དེ།།
དེ་དག་འདྲེན་ཕྱིན་རང་ཡང་དོན་དེ་སྤྱོད། །
ཅེས་པ་སྟེ། བྱང་ཆུབ་སེམས་དཔའ་སྟེ་དགེ་བ་ཆོས་སྡུད་ཀྱིས་རང་
རྒྱུད་སྨིན་ནས། །གཞན་རྒྱུད་སྨིན་པའི་ཕྱིར་དུ་ཐོག་མར་སྦྱིན་པས་
གདུལ་བྱ་འཁོར་དུ་མ་འདུས་པ་རྣམས་རབ་ཏུ་བསྡུས་ཏེ། དེ་ནས་
འཁོར་དུ་འདུས་པ་དེ་དག་ལ་སྙན་པར་སྨྲ་བའི་གཏམ་གྱིས་བློ་རིམ་
གྱིས་དྲངས་ཏེ་དམ་པའི་ཆོས་ལ་ཡིད་ཆེས་ཀྱིས་དོན་དུ་གཉེར་བའི་
འདུན་པ་བསྐྱེད་དུ་འཇུག །དེ་ནས་རང་རང་གི་ཁམས་དབང་དང་
འཚམས་པར་ཐེག་པ་རིམ་པ་དགུར་མཐར་གྱིས་བཀྲི་བ་སོགས་དངོས་

བརྒྱུད་གང་རུང་གི་སྒོ་ནས་གདུལ་བྱ་རྣམས་ལ་ཕན་འདོགས་པའི་དོན་
ལ་སྤྱོད་པ་དང་། གདུལ་བྱ་དེ་དག་དགེ་པའི་ཀུན་སྤྱོད་ལ་འདྲེན་པའི་
ཕྱིར། རང་ཡང་དོན་དེ་ལ་མཐུན་པར་སྤྱོད་དགོས་ཏེ། དེ་ལྟར་མིན་ན་
མཛེ་ཕོས་བྱ་ཁྱུང་གི་གདམས་ངག་སྟོན་པ་ལྟར། གཞན་ལ་བླང་དོར་གྱི་
བསླབ་བྱ་འདོམས་ཀྱང་ཉན་དུ་མི་འདོད་པའི་ཕྱིར་རོ། །
གཉིས་པ་ནི།
མཐུན་ཕྱོགས་ཀུན་སློབ་མི་མཐུན་མཐའ་དག་སྤངས། །
རྟག་ཏུ་དྲན་དང་ཤེས་བཞིན་བག་ཡོད་བསྟེན།།
འགྲོ་འདུག་ཟ་ཉལ་སྤྱོད་ལམ་རྣམ་པ་བཞིར། །
སྤྱོད་ཡུལ་ཡོངས་སུ་དག་པའི་མདོ་སྡེ་ལྟར།།
གང་བྱེད་རིགས་མཐུན་ཚིག་གིས་སྨོན་ལམ་འདེབས། །
ཞེས་པ་སྟེ། རྫོགས་པའི་སངས་རྒྱས་སྒྲུབ་པའི་ཐབས་ཀྱི་མཐུན་
ཕྱོགས་ཀྱི་དགེ་བ་རང་རྒྱུད་ལ་མ་སྐྱེས་པ་རྣམས་བསྐྱེད་ཅིང་སྐྱེས་པ་
རྣམས་སྤེལ་བ་དང་། མི་མཐུན་ཕྱོགས་མི་དགེ་བ་མ་སྐྱེས་པ་རྣམས་མི་
བསྐྱེད་ཅིང་། སྐྱེས་པ་རྣམས་སྤང་བ་དང༌། དེ་ཡང་དུས་རྟག་ཏུ་སྲུང་
སེམས་མི་བརྗེད་པའི་དྲན་པ། །རང་རྒྱུད་ལ་ཉེས་པ་བྱུང་མ་བྱུང་རྟོག་
པའི་ཤེས་བཞིན། །འཇུག་ལྡོག་གི་གནས་ལ་མི་འཆོལ་བར་གཟོབ་བའི་
བག་ཡོད་དང་གསུམ་རྒྱུན་ཆགས་སུ་བསྟེན་ཅིང་། མདོར་ན་དྲན་ཤེས་
བག་ཡོད་གསུམ་པོ་དེའི་ངང་ནས་འགྲོ་ན་གཉའ་ཤིང་གང་ཙམ་ལྟ་བ་
དང་༑ འདུག་ན་ལུས་དྲང་པོ་བསྲང་སྟེ་དྲན་པ་མངོན་དུ་བཞག་པ་
དང་། ཟས་ཟ་ན་ཕུད་དཀོན་མཆོག་ལ་མཆོད་ཅིང་། ལུས་ཀྱི་སྲིན་བུ་

རྣམས་ལ་ཕན་འདོགས་པའི་བསམ་པས་ཆགས་ཞེན་མེད་པར་སྤྱོད་
ཅིང་བསྔོ་བ་བྱ་བ་དང་། ཉལ་ན་གཞོག་གཡས་ས་ལ་ཕབ་ཅིང་མགོ་
བྱང་དུ་བསྟན་ཏེ་དཀོན་མཆོག་གསུམ་རྗེས་སུ་དྲན་པ་སོགས་སྤྱོད་ལམ་
རྣམ་པ་བཞིར་དགེ་བའི་བྱ་བས་དུས་འདའ་བར་བྱའོ། །ཇི་ལྟར་མདོ་
ཕལ་པོ་ཆེའི་སྤྱོད་ཡུལ་ཡོངས་སུ་དག་པའི་མདོ་སྡེ་ལས་ཇི་སྐད་
གསུངས་པ་ལྟར། བྱ་བ་གང་དང་གང་བྱེད་པ་ཐམས་ཅད་དེ་དང་དེའི་
རིགས་མཐུན་པར་ཚིག་གི་སྒོ་ནས་ཀྱང་སྨོན་ལམ་འདེབས་པ་བྱའོ། ། །
གསུམ་པ་དོན་བསྡུ་བ་ལ་གཉིས། མཁས་པ་གཞན་གྱི་
བཞེད་པ་ཟློས་པ་དང་། རང་གི་འདོད་པ་བཀོད་པའོ། །དང་པོ་
མཁྱེན་རབ་དབང་ཕྱུག་ཀློང་ཆེན་རབ་འབྱམས་ནི། །
སྨོན་པའི་བསླབ་བྱ་ཚད་མེད་བཞི་བསྒོམ་ཞིང་།།
འཇུག་པའི་བསླབ་བྱ་ཕ་རོལ་ཕྱིན་དྲུག་སྤྱོད། །
བསྡུ་ན་དཀར་ནག་ཆོས་བརྒྱད་འདུ་ཞེས་གསུངས། །
ཞེས་པ་སྟེ། ཚད་མེད་པ་བཞི་ལ་བློ་སྦྱངས་པ་ནི་བྱང་ཆུབ་ཀྱི་
སེམས་མི་འཆོར་བའི་ཐབས་སོ། །གཞན་རྣམས་དཀྱུས་ཀྱིས་གོ་བར་
ཟད་དོ།།
གཉིས་པ་ནི།
འདིར་ནི་ཕན་དང་བདེ་བ་རྣམས་བྱ་ཞིང་།།
འདིར་ཡང་མི་ཕན་ཕྱི་མར་གནོད་པ་སྤང་།།
སྲོལ་གཉིས་བསླབ་བྱར་མ་འདུས་མེད་ཅེས་སྨྲ། །

ཞེས་པ་སྟེ། །བསླབ་བྱ་དེ་དག་ཀྱང་མདོར་བསྡུ་ན་འདི་ཡིན་ཏེ། །
བདག་གཞན་གང་ཡང་རུང་བ་ལ་ཚེ་འདིར་སྡུག་བསྔལ་ལྟར་སྣང་༌་
ཡང་། །ཕྱི་མ་ལ་ཕན་པར་འགྱུར་བ་རྣམས་བསྒྲུབ་པར་བྱ་བ་དང་། །དེ་
བཞིན་ཏུ་གནས་སྐབས་ཚེ་འདིར་བདེ་བ་ལྟར་སྣང་ཡང་། ཚེ་ཕྱི་མར་
གནོད་པར་འགྱུར་བ་རྣམས་སྤང་བར་བྱའོ། །ཞེས་སྡོམ་པ་ཉི་ཤུ་པ་ལྟར་
བཤད་པ་ཡིན་ཏེ། གཞུང་གི་དོན་ནི་རྟོགས་པར་འགྱུར་རོ། །དེ་ལྟར་ན་
སྔར་བཤད་པ་དེ་དག་ཏུ་སྲོལ་གཉིས་ལས་བྱུང་བའི་བསླབ་བྱ་རྣམས་
མ་འདུས་པ་ཅུང་ཟད་ཙམ་ཡང་མེད་ཅེས་མཇུག་སྡུད་ཀྱི་ཚིག་སྨྲ་བ་
ཡིན་ནོ།།
ལྔ་པ་ནི།
སྐྱེ་བའི་རྟེན་ནི་ལྷ་ཀླུ་འཕྲོག་མ་སོགས། །
སྡིག་ཅན་ལ་ཡང་སྐྱེ་བར་ཀླུ་སྒྲུབ་བཞེད།།
ཐོགས་མེད་དེ་རྟེན་སོ་ཐར་དགོས་ཞེས་གསུངས། །
སྤྱིར་ན་སངས་རྒྱས་ཆོས་ལ་དད་བྱེད་ཅིང་།།
འབྲས་བུ་བླ་མེད་བྱང་ཆུབ་ལ་དད་པ། །
རྒྱལ་སྲས་སྤྱོད་པ་རྒྱ་མཚོར་དད་བྱེད་ན། །
བྱང་སེམས་སྐྱེ་བར་དཀོན་མཆོག་ཏཱ་ལར་གསུངས། །
ཞེས་པ་སྟེ། འཕགས་པ་ཀླུ་སྒྲུབ་ཀྱིས་བརྡ་ཤེས་དོན་གོ །ལེན་འདོད་
ཡོད་ན་ལྷ་ཀླུ་སོགས་འགྲོ་བ་མཐའ་དག་ལ་སྐྱེ་བར་བཞེད། །ཐོགས་མེད་
ཀྱིས་འཇུག་སྡོམ་སྐྱེ་བའི་རྟེན་སོ་ཐར་རིས་བདུན་གང་རུང་དང་ལྡན་
པ་དགོས་པར་གསུངས། འོན་ཀྱང་གཙོ་ཆེ་བ་བསམ་པའི་རྟེན་ཡིན་ཏེ།

དཀོན་མཆོག་ཏཱ་ལའི་མདོ་ལས། རྒྱལ་དང་རྒྱལ་བའི་ཆོས་ལ་དད་གྱུར་
ཅིང་༑ །བྱང་ཆུབ་བླ་ན་མེད་ལ་དད་གྱུར་ལ། །རྒྱལ་སྲས་རྣམས་ཀྱི་སྤྱོད་
ལའང་དད་བྱེད་ན། བློ་དང་ལྡན་པ་རྣམས་ཀྱི་སེམས་སྐྱེའོ། །ཞེས་སོ། །
དྲུག་པ་ཉམས་པ་ཕྱིར་བཅོས་པ་ལ་གཉིས། བསྟན་པ།
བཤད་པའོ། །དང་པོ་ནི། །
ཐ་མར་ཉམས་ན་གསོ་བའི་ཚུལ་བཤད་པ།
ཞེས་པ་དང་། །
གཉིས་པ་ལ་གསུམ། ལྟུང་བའི་རྣམ་གཞག་མུ་བཞིར་བསྟན་
པ། གནང་བཀག་ཤེས་ནས་བསླབ་ཚུལ། ཕྱིར་བཅོས་དངོས་
བཤད་པའོ། །དང་པོ་ནི།
གང་གིས་རིགས་དང་མི་རིགས་མ་བརྟགས་པར།།
རྩོམ་མམ་ལྡོག་གམ་བཏང་སྙོམས་འཇོག་ཀྱང་རུང་།།
འོས་ལས་འདས་བྱེད་ཐམས་ཅད་ལྟུང་བའི་སྟེ།།
དོན་ཆེན་སྒྲུབ་ལ་ཆུང་བཏང་གཟུགས་བརྙན་ཏེ། །
ནུས་པའི་ཡུལ་མིན་ཐམས་ཅད་ལྟུང་བ་མེད།།
མི་ནུས་དེར་བརྩོན་དེ་ཡི་གཟུགས་བརྙན་ཡིན།།
ཅེས་པ་སྟེ། གང་ཟག་གང་གིས་དགག་སྒྲུབ་ཀྱི་གནས་ལ་རིགས་པ་
དང་མི་རིགས་པ་མ་བརྟགས་པར། །ལྡོག་པར་བྱ་བའི་གནས་ལ་རྩོམ་
པའམ། འཇུག་པར་བྱ་བ་ལས་ལྡོག་པའམ། འཇུག་ལྡོག་གི་གནས་ལ་
བཏང་སྙོམས་སུ་འཇོག་ཀྱང་རུང་སྟེ། གང་ལྟར་ཡང་བླང་དོར་བྱར་
འོས་པ་ལས་འདས་པར་བྱེད་པ་ཐམས་ཅད་ལྟུང་བའི་སྡེ་དང་། དོན་

ཆེན་སྒྲུབ་པ་ཚུལ་ཁྲིམས་བསྲུང་བའི་ཆེད་དུ་སྦྱིན་པ་མི་གཏོང་བ་ལྟ་བུ་
ཆུང་དུ་བཏང་བ་ཐམས་ཅད་ལྟུང་བའི་གཟུགས་བརྙན་ཏེ། དོན་ལ་
ལྟུང་མེད་དང༌། ལས་དང་པོ་པས་མགོ་དང་མིག་གཏོང་བ་ལྟ་བུ་ནུས་
པའི་ཡུལ་མིན་པས་མ་སྒྲུབ་པ་དང་། ནུས་པ་རྣམས་འཇུག་ལྡོག་མ་ནོར་
བར་བསྒྲུབ་པ་ཐམས་ཅད་ལྟུང་མེད་དང་། ལས་དང་པོ་པས་མིག་
གཏོང་བ་སོགས་མི་ནུས་བཞིན་དུ་དེར་བརྩོན་པར་བྱེད་པའམ་ཀུན་
སློང་གནག་ན་སྦྱོར་བ་དཀར་ཡང་ལྟུང་མེད་དེ་ཡི་གཟུགས་བརྙན་ཏེ། །
དོན་ལ་ལྟུང་བའོ།།
གཉིས་པ་ནི། །
གཞན་ཕྱིར་ཕན་ན་ལུས་ངག་མི་དགེ་བདུན། །
གནང་བའི་སྐབས་ཡོད་དོན་ལ་དགེ་བ་ཡིན།།
ཞེས་པ་སྟེ། ཇི་ལྟར་གནང་བ་ཡིན་ཞེ་ན། མང་པོ་སྲོག་སྐྱབས་པའི་
ཕྱིར་གཅིག་གསོད་པ་དང་། བཀྲེས་པས་འཆི་བ་ལ་འབྱོར་ལྡན་ལས་
བརྐུས་ནས་སྦྱིན་པ་དང་། བུད་མེད་འདོད་པས་གདུང་སྟེ་འཆི་བ་ལ་
དེར་སྤྱོད་པ་དང་། གསོད་ངེས་ཀྱི་སྐྱེ་བོ་ཐར་བའི་ཕྱིར་སྦས་ནས་རྫུན་
སྨྲ་བ་དང་། །སྡིག་གྲོགས་ཀྱིས་བསླུས་ནས་ངན་འགྲོར་ཁྲིད་པ་ལས་ལྡོག་
པའི་ཕྱིར་ཕྲ་མས་འབྱེད་པ་དང་། མྱ་ངན་གྱིས་ནོན་པ་བསངས་པའམ་
ཆོས་ལ་འཇུག་པའི་དགོས་པ་ཡོད་ན་གཏམ་རྒྱུད་སོགས་ངག་འཁྱལ་པ་
དང་། མི་དགེ་བའི་བྱ་བ་ལས་ལྡོག་པའི་ཕྱིར་ཚིག་རྩུབ་སྨྲ་བ་རྣམས་
གནས་སྐབས་དེར་མི་དགེ་བ་ལྟར་སྣང་ཡང་དོན་ལ་དགེ་བ་ཡིན་ཏེ།
སེམས་ཀྱི་འཕེན་པ་ལས་གཞན་པའི་དགེ་སྡིག་མ་གྲུབ་པའི་ཕྱིར། །

གསུམ་པ་ལ་གཉིས། ཀླུ་སྒྲུབ་དང་། ཐོགས་མེད་ཀྱི་ལུགས་སོ།
དང་པོ་ནི།
ཐུན་འདས་ཉམས་ན་འཕགས་པ་ནམ་སྙིང་ལ། །
ཐོ་རངས་གསོལ་བཏབ་རྨི་ལམ་ལྟུང་བ་འཆགས། །
ལྷག་མ་ཕུང་པོ་གསུམ་པ་ཉིན་མཚན་དུ། །
ལན་གསུམ་འདོན་པས་གཞིལ་བ་ཀླུ་སྒྲུབ་ལུགས། །
ཞེས་པ་སྟེ། སྤྱིར་བྱང་སྡོམ་གཏོང་བའི་རྒྱུ་ནི། རྟེན་གཞི་སྨོན་སེམས་
གཏོང་བ། འགལ་ཟླ་རྩ་ལྟུང་བྱུང་བ་རྣམས་ཉིན་མཚན་ལ་ཆ་དྲུག་
བགོས་པའི་དྲུག་ཆའི་མཇུག་ཏུ་གཉེན་པོས་མ་སླེབ་ན། ཐུན་ཚོད་ལས་
འདས་པས་ཚུལ་ཁྲིམས་ཉམས་པར་འགྱུར་བས་བཤགས་བསྡམས་
འབད་པར་བྱ་སྟེ། གང་གི་ཚེ་ལྟུང་བ་བྱུང་བ་དེ་ནས་བཟུང་ཁྲུས་དང་
གཙང་སྦྲ་བྱ། སྤོས་བཏུལ་ཏེ། རང་ཉིད་གསོ་སྦྱོང་ལ་གནས་ནས་
འཕགས་པ་ནམ་མཁའི་སྙིང་པོ་ལ་གསོལ་བ་གདབ་པ་དང་། དེས་ཀྱང་
སྡིག་པ་འདག་པའི་ལྟས་མ་བྱུང་ན་སྐྱ་རེངས་ལ་གསོལ་བ་བཏབ་སྟེ། རྨི་
ལམ་དུ་ལྟུང་བ་འཆགས་པ་སོགས་ཡིག་ཆ་གཞན་ལས་འབྱུང་བ་ལྟར་
བྱའོ། །དེ་དག་གི་ལྷག་མ་ཐུན་ཚོད་ལས་མ་འདས་པ་དང་། ཉེས་བྱས་
སོགས་ཕུང་པོ་གསུམ་པའི་མདོ་ཉིན་ལན་གསུམ། མཚན་ལན་གསུམ་དུ་
འདོན་པས་གཞིལ་བར་མགོན་པོ་ཀླུ་སྒྲུབ་ཞབས་ཀྱིས་གསུངས་སོ། །
གཉིས་པ་ལ་གཉིས། གཏོང་རྒྱུ་ངོས་བཟུང་བ་དང་། ཉེས་
ལྟུང་ཕྱིར་བཅོས་པའོ། །དང་པོ་ནི།
སྨོན་པའི་སེམས་ནི་ནག་པོའི་ཆོས་བཞི་སྤྱད།།

སེམས་ཅན་སྙིང་ནས་བློས་བཏང་དེ་གཏོང་འགྱུར།།
རྒྱུན་མི་ཆད་སྤྱོད་ངོ་ཚ་ཁྲེལ་མེད་དང་།།
དེས་མགུ་དགའ་དང་དེ་ཉིད་ཡོན་ཏན་དུ།
ལྟ་བ་ཀུན་དཀྲིས་ཆེན་པོས་སྡོམ་པ་འཇོམས། །
ཕམ་པ་ཞེས་བརྗོད་ཆུང་དང་འབྲིང་ལ་མིན། །
ཞེས་པ་སྟེ། སྨོན་པའི་སེམས་ནི། ཡན་ལག་ནག་པོའི་ཆོས་བཞི་སྤྱད་
པ་དང་། རྩ་བ་སེམས་ཅན་བློས་བཏང་ན་རྟེན་གཞི་སྨོན་སེམས་བཏང་
བས། བརྟེན་པ་འཇུག་སེམས་ཀྱང་གཏོང་བར་འགྱུར་རོ། །རྩ་ལྟུང་བཞི་
རྒྱུན་མི་ཆད་པར་སྤྱོད་པ་དང་། ངོ་ཚ་དང་ཁྲེལ་ཅུང་ཟད་ཙམ་ཡང་མི་
བསྐྱེད་པ་དང་། དེས་མགུ་ཞིང་དགའ་བར་བྱེད་པ་དང་། དེ་ཉིད་ལ་
ཡོན་ཏན་དུ་ལྟ་བ་སྟེ། ཡན་ལག་བཞི་ཚང་ན་ཀུན་དཀྲིས་ཆེན་པོའི་ལྟུང་
བ་ཞེས་སྡོམ་པ་འཇོམས་པར་འགྱུར་བས་ཕམ་པ་ཞེས་བརྗོད་པར་བྱའོ།
ཡན་ལག་གཅིག་གཉིས་མ་ཚང་ན་ཀུན་དཀྲིས་འབྲིང་དང་། གསུམ་མ་
ཚང་ན་ཀུན་དཀྲིས་ཆུང་ངུ་ཞེས་སྡོམ་པ་གཏོང་བ་མ་ཡིན་ནོ།།
གཉིས་པ་ནི། །
ཕས་ཕམ་བྱུང་ན་སླར་ཡང་འབྲིང་ནི་གསུམ། །
ཐ་མ་གཅིག་མདུན་དངོས་པོ་བརྗོད་པས་བཤགས། །
མཐུན་པའི་གང་ཟག་མེད་ན་ཡིད་ཀྱིས་བསྡམས། ། །
རྒྱ་ཆེན་སྤྱོད་པའི་རིང་ལུགས་ཟླ་མེད་དོ། །
ཞེས་པ་སྟེ། སྨོན་སེམས་གཏོང་བ་དང་། ཀུན་དཀྲིས་ཆེན་པོས་སྤྱད་
པའི་རྩ་ལྟུང་གི་ཕས་ཕམ་བྱུང་ན། བཤགས་བསྡམས་ཀྱིས་སོར་ཆུད་

པར་བྱས་ནས། སྡོམ་པ་སླར་ཡང་བླང་བར་བྱ་ཞིང་། ཀུན་དཀྲིས་འབྲིང་
གིས་སྤྱད་པའི་ཕམ་འདྲ་རྣམས་ནི་གང་ཟག་གསུམ་ཡན་ཆད་དང་།
ཀུན་དཀྲིས་ཆུང་དུས་སྤྱད་པ་རྣམས་གང་ཟག་གཅིག་གི་མདུན་དུ་
་དངོས་པོ་བརྗོད་པས་བཤགས་པར་བྱའོ། །དེ་ཡང་བཤགས་ཡུལ་མཐུན་
པའི་གང་ཟག་མེད་ན་ཡིད་ཀྱིས་རྒྱལ་བ་སྲས་བཅས་ཀྱི་སྤྱན་སྔར་
བཤགས་བསྡམས་རྟགས་ཐོན་པར་བྱོས་ཤིག །
བདུན་པ་ཕན་ཡོན་ལ་གསུམ། བསོད་ནམས་རྒྱུན་ཆགས་སུ་
འབྱུང་བ་དང་། སངས་རྒྱས་ཀྱི་སྲས་སུ་འགྱུར་བ་དང༌། བླ་ན་
མེད་པའི་བྱང་ཆུབ་ཐོབ་པའི་ཕན་ཡོན་ནོ། །དང་པོ་ནི།
འདི་འདྲའི་བྱང་ཆུབ་སེམས་ཀྱི་རྩིས་ཟིན་ན།།
གཉིད་སོགས་བག་མེད་གྱུར་ལའང་བསོད་ནམས་ཤུགས། །
རྒྱུན་མི་ཆད་འབྱུང་། །
ཞེས་པ་སྟེ། སྨོན་སེམས་བསྐྱེད་པས་གནས་སྐབས་སུ་འཁོར་ལོས་
སྒྱུར་བ་དང་ལྷའི་དབང་པོ་སོགས་མཐོ་རིས་ཀྱི་འབྲས་བུ་ལན་གྲངས་
དུ་མར་མྱོང་ཡང་མི་ཟད་པར་འགྱུར་ཏེ། སྤྱོད་འཇུག་ལས། དགེ་བ་
གཞན་ཀུན་ཆུ་ཤིང་བཞིན་ཏུ་ནི། །འབྲས་བུ་བསྐྱེད་ནས་ཟད་པར་
འགྱུར་བ་ཉིད། །བྱང་ཆུབ་སེམས་ཀྱི་ལྗོན་ཤིང་རྟག་པར་ཡང་། །འབྲས་
བུ་འབྱིན་པས་མི་ཟད་འཕེལ་བར་འགྱུར། །ཞེས་དང་། དེ་ཡང་འཇུག་
སེམས་ཀྱི་རྩིས་ཟིན་ན་འབྲས་བུ་མི་ཟད་པར་འབྱུང་བར་མ་ཟད།
འབྲས་བུའི་རྒྱུ་བསོད་ནམས་རྒྱུན་ཆགས་སུ་འབྱུང་བ་ཡིན་ཏེ། དེ་ལས།
དེ་ནས་བཟུང་སྟེ་གཉིད་ལོག་གམ། བག་མེད་གྱུར་ཀྱང་བསོད་ནམས་

ཤུགས། །རྒྱུན་མི་འཆད་པ་དུ་མ་ཞིག །ནམ་མཁའ་མཉམ་པར་རབ་ཏུ་
འབྱུང་།།ཞེས་སོ།།
གཉིས་པ་ནི།
རྒྱལ་བའི་སྲས་སུ་འགྱུར།།
ཞེས་པ་སྟེ། བྱང་ཆུབ་ཀྱི་སེམས་རྒྱུད་ལ་སྐྱེས་མ་ཐག་ཏུ་མིང་འཕོ་
སྟེ། རྒྱལ་བའི་སྲས་ཞེས་འཇིག་རྟེན་ཀུན་གྱིས་ཕྱག་བྱ་བའི་གནས་སུ་
གྱུར་པ་ཡིན་ཏེ། དེ་ལས། བྱང་ཆུབ་སེམས་བསྐྱེད་གྱུར་ན་སྐད་ཅིག་གིས།
འཁོར་བའི་བཙོན་རར་བསྡམས་བའི་ཉམ་ཐག་རྣམས། །བདེ་གཤེགས་
རྣམས་ཀྱི་སྲས་ཞེས་བརྗོད་བྱ་ཞིང་། །འཇིག་རྟེན་ལྷ་མིར་བཅས་པས་
ཕྱག་བྱར་འགྱུར། །ཞེས་སོ། །
གསུམ་པ་ནི། །
གྲངས་མེད་གསུམ་བདུན་སོ་གསུམ་བྱང་ཆུབ་ཐོབ། །
ཅེས་པ་སྟེ། དེ་ལ་བྱང་སེམས་དབང་རྣོན་རྫི་བོ་ལྟ་བུའམ་དཔེ་མེད་པའི་
སེམས་བསྐྱེད་པས་མཐོང་ལམ་ཚུན་ཆད་དང་། མ་དག་ས་བདུན་དང༌།
དག་པ་ས་གསུམ་རྣམས་གྲངས་མེད་རེ་རེས་རྫོགས་པར་མཛད་པས་
གྲངས་མེད་གསུམ་དང་། མཉན་པ་ལྟ་བུའམ་ཡེ་ཤེས་དམ་པའི་སེམས་
བསྐྱེད་པས། ཚོགས་ལམ་དུ་གཉིས། སྦྱོར་ལམ་དུ་གཉིས། མཐོང་ལམ་དུ་
གཅིག སྒོམ་ལམ་དུ་གཉིས་བཅས་གྲངས་མེད་བདུན་དང་། རྒྱལ་པོ་ལྟ་
བུའམ་འདོད་ཆེན་པའི་སེམས་བསྐྱེད་པས་ཚོགས་སྦྱོར་དུ་གསུམ་དང་།
ས་བཅུ་རེ་རེ་ལ་གསུམ་གསུམ་སྟེ་བསྐལ་པ་གྲངས་མེད་སུམ་ཅུ་རྩ་
གསུམ་དུ་བླ་ན་མེད་པའི་བྱང་ཆུབ་ཆེན་པོ་བརྙེས་པ་ཡིན་ནོ ། །སྐབས་

བསྡུ་བ་ནི། བྱང་ཆུབ་སེམས་དཔའི་སེམས་བསྐྱེད་ཀྱི་བསླབ་བྱ་བཤད་
པའི་རིམ་པར་ཕྱེ་བ་སྟེ་གསུམ་པའོ། །ཞེས་སོ།། །།
༈ གསུམ་པ་གསང་བ་སྔགས་ཀྱི་སྡོམ་པ་བཤད་པ་ལ་
གསུམ སྟོན་པས་གསང་སྔགས་ཀྱི་རྒྱུད་སྡེ་ཇི་ལྟར་གསུངས་
ཚུལ། དེ་བསྡུས་ནས་བཤད་སྒྲུབ་ཀྱིས་ཇི་ལྟར་བཟུང་ཚུལ། དེ་
ལྟར་བཟུང་བའི་བརྗོད་བྱ་གཏན་ལ་དབབ་པའོ། །དང་པོ་ནི། །
ཀུན་བཟང་རྡོ་རྗེ་འཆང་དབང་སྟོན་པ་དེས། །
འོག་མིན་ཆེན་པོར་རྒྱུད་སྡེ་རྒྱ་མཚོ་གསུངས། །
ཕྱིས་ནས་འབྲས་སྤུངས་སོགས་སུ་བཟླས་ཏེ་བསྟན།།
ཞེས་པ་སྟེ། དེ་ཡང་བདག་ཅག་གི་སྟོན་པ་འདི་ཉིད་གཞི་གདོད་
མའི་དབྱིངས་སུ་རིག་པ་ཡེ་ཤེས་གྲོལ་བས་མངོན་པར་རྫོགས་པར་
སངས་རྒྱས་ཏེ། དུས་གསུམ་རྒྱལ་བ་ཐམས་ཅད་དང་དགོངས་པ་རོ་
གཅིག་ཏུ་བཞུགས་པ་ལས། སྟོན་པ་ལོངས་སྤྱོད་རྫོགས་སྐུ་ཀུན་བཟང་
རྡོ་རྗེ་འཆང་དབང་ཉིད། ། རྒྱལ་ཚབ་ཞི་ཁྲོ་རིགས་ལྔའི་རྣམ་པ་དང་
བཅས་པར་སྣང་བས། རང་སྣང་ཤིན་ཏུ་རྣམ་པར་དག་པའི་རྡོ་རྗེའི་
ཞིང་ཁམས་འོག་མིན་ཆེན་པོར། ཉིད་ལས་ཐ་མི་དད་པ་རང་སྣང་རྒྱལ་
བ་ཞི་ཁྲོའི་འཁོར་ཚད་མེད་པས་བསྐོར་བའི་དབུས་སུ། ཆོས་འོད་
གསལ་བའི་ཡེ་ཤེས་དགོངས་པ་བརྗོད་དུ་མེད་པའི་རྒྱུད་སྡེ་རྒྱ་མཚོ་
ཉིད༔ དུས་གཞི་རྫོགས་འཕོ་འགྱུར་མེད་པའི་དབྱིངས་སུ་རང་ཤར་བའི་
ཚུལ་གྱིས་སྣང་བར་མཛད། དེའི་དུས་ན་ས་བཅུ་རྒྱུན་མཐའ་ལ་གནས་

པའི་བྱང་ཆུབ་སེམས་དཔའ་རྣམས་ལ་སྟོན་པ་རིགས་དྲུག་པའི་རྣམ་
པས། གཞན་སྣང་ལོངས་སྤྱོད་རྫོགས་པའི་ཞིང་ཁམས་ཁྱད་པར་ཅན་གྱི་
འོག་མིན་དུ། དགོངས་པ་བརྡའི་གསུང་གིས་རྟག་པ་རྒྱུན་མི་ཆད་པར་
སྟོན་ཏེ། གསང་སྙིང་ལས། འོག་མིན་བླ་མེད་གནས་མཆོག་ཏུ། །སྐུ་ནི་
རྣམ་པར་སྣང་མཛད་ཚུལ། །བྱང་ཆུབ་སེམས་པའི་འཁོར་རྣམས་ལ། །དེ་
བཞིན་གསུང་མཆོག་མི་སྨྲ་སྟེ། །སྐུ་ཡི་ཆོས་རྣམས་འཇལ་བར་སྟོན། །
ཞེས་སོ། །དེ་བཞིན་ཏུ་ས་དགུ་པ་ལ་འོག་མིན་ཙམ་པོ་པ་དང་། བརྒྱད་
པ་ལ་བཏགས་པའི་འོག་མིན་དུ་ཚུལ་དེ་དང་འདྲ་བས་སྟོན་པར་
བཤད། ཞིང་ཁམས་དེ་དག་ཏུ་བགྲོད་པར་མི་ནུས་པའི་གདུལ་བྱ་དག་
པ་རྣམ་ལ་བདེ་བ་ཅན་སོགས་སྤྲུལ་པའི་དག་ཞིང་རང་དབང་ཅན་
རྣམས་དང་། གདུལ་བྱ་དག་མ་དག་སྣ་ཚོགས་པའི་ངོར་མི་མཇེད་
འཇིག་རྟེན་གྱི་ཁམས་སོགས་འགྲོ་འདུལ་སྤྲུལ་པའི་ཞིང་རྣམས་སུ་དུས་
དང་ཚད་མ་ངེས་པར་གསུངས་པ་ནི་དཔག་ཏུ་མེད་པ་ཡིན་ནོ། །ཕྱིས་
རྩོད་དུས་ཚེ་ལོ་བརྒྱ་པའི་དུས་འདིར། སྟོན་པ་ཡང་དག་པར་རྫོགས་
པའི་སངས་རྒྱས་ཤཱཀྱ་ཐུབ་པས་བྱ་སྤྱོད་ཀྱི་རྒྱུད་རྣམས་ཕལ་ཆེར་ཆགས་
བྲལ་གྱི་རྣམ་པས་གསུངས་པ་དང་། གསང་བ་འདུས་པའི་རྒྱུད་རང་
ཉིད་གསང་འདུས་ཀྱི་སྐུར་བཞེངས་ཏེ། ཨོ་རྒྱན་གྱི་ཡུལ་དུ། རྒྱལ་པོ་ཨིནྡྲ་
བྷཱུ་ཏི་དང་དཔལ་ཕྱག་ན་རྡོ་རྗེ་ལ་གསུངས། ཀྱེའི་རྡོ་རྗེའི་རྒྱུད་རྣམས་ཀྱི་
རྡོར་གྱི་སྐུར་བཞེངས་ནས་རྡོ་རྗེ་སྙིང་པོ་ལ་གསུངས། དཔལ་ལྡན་
འབྲས་སྤུངས་ཀྱི་མཆོད་རྟེན་དུ་འོག་ཏུ་ཆོས་དབྱིངས་གསུང་དབང་
དང༌། སྟེང་དུ་དཔལ་ལྡན་རྒྱུ་སྐར་གྱི་དཀྱིལ་འཁོར་སྤྲུལ་ནས། རྒྱལ་པོ་

ཟླ་བ་བཟང་པོ་སོགས་ལ་དུས་ཀྱི་འཁོར་ལོའི་རྒྱུད་སྟོན་པ་སོགས་ཀྱིས་
མཚོན། ས་ཆེན་པོ་ལ་བཞུགས་པ་དང་དཔའ་བོ་དང་རྣལ་འབྱོར་མའི་
འཁོར་རྣམས་ལ་བཟླས་ཏེ་བསྟན་པའང་བརྗོད་ཀྱིས་མི་ལངས་སོ། །
གཉིས་པ་ནི།
ཕྱག་རྡོར་དང་ནི་ཞུ་བའི་འཁོར་གྱིས་བསྡུས། །
གྲུབ་ཆེན་བརྒྱད་སོགས་རྒྱ་བོད་མཁས་པས་བཀྲལ། །
སྔ་འགྱུར་རིང་ལུགས་བཀའ་གཏེར་གྲགས་པ་དང་།།
གསར་མའི་བཞེད་སྲོལ་དཔག་ཏུ་མེད་ན་ཡང་།།
རྒྱུད་སྡེ་སྤྱི་ཡི་དམ་ཚིག་འདིར་འཆད་དོ།། 
ཞེས་པ་སྟེ། སྤྱིར་དུ་གསང་སྔགས་རྡོ་རྗེ་ཐེག་པའི་རྒྱུད་སྡེ་མཆིས་སོ་
འཚལ་དཔལ་ཕྱག་ན་རྡོ་རྗེས་བསྡུས་པ་ཡིན་ཏེ། བྱང་ཤར་ལྕང་ལོ་ཅན་
གྱི་ཕོ་བྲང་དུ། བྱང་ཆུབ་སེམས་དཔའ་བྱེ་བ་དགུ་བཅུ་རྩ་དྲུག་འདུས་ཏེ།
གསང་བའི་བདག་པོ་ལ་གསོལ་བ་བཏབ་པ་ན། རྒྱུད་སྡེ་མ་ལུས་པ་
གསུངས་ཏེ་གསེར་གྱི་གླེགས་བུ་ལ་བཻཌཱུརྱའི་ཡི་གེར་བཀོད་པར་བཤད།
ཡང་རྒྱུད་ཁ་ཅིག་ཞུ་བ་པོའི་འཁོར་དེས་སྡུད་པ་ཡང་ཡོད་དེ། དུས་
འཁོར་རྩ་རྒྱུད་ཟླ་བཟང་། བརྟག་གཉིས་རྡོ་རྗེ་སྙིང་པོ། སྡོམ་འབྱུང་ཕྱག་
རྡོར༑ རྡོ་རྗེ་མཁའ་འགྲོ་ཕག་མོས་བསྡུས་པ་ལྟར་རོ། །འོན་ཀྱང་ཞུ་བ་པོ་
དེ་དག་གསང་བའི་བདག་པོའི་ཐབས་ཤེས་ཀྱི་སྣང་ཆ་ཙམ་ལས་དོན་
དུ་ཐ་དད་མེད་པས་དེ་ལྟར་ན་རྒྱུད་སྡེ་ཡོད་དོ་ཅོག་དཔལ་ཕྱག་ན་རྡོ་
རྗེས་བསྡུས་པ་ཡིན་ནོ། །འོ་ན་མི་ཡུལ་དུ་ཇི་ལྟར་གྲགས་པ་ནི། གསང་
སྔགས་སྔ་འགྱུར་བ་ལྟར་ན་རྒྱུད་སྡེ་རྣམས་ནི་ཐུབ་པའི་དབང་པོ་མྱ་

ངན་ལས་འདས་ནས་ལོ་ཉི་ཤུ་རྩ་བརྒྱད་ཀྱི་དུས་སུ། དམ་པའི་རིགས་
ཅན་དྲ་མ་ལྔ་ལངྐའི་ཡུལ་རི་བོ། མ་ལ་ཡའི་རྩེར་རང་རང་གི་མངོན་
ཤེས་ཀྱིས་འདུས་ཏེ། གདུང་ཚིག་ཉི་ཤུ་རྩ་གསུམ་བཏོན་པས། གསང་
བདག་མངོན་སུམ་དུ་བྱོན་ནས་རྒྱུད་རྣམས་མ་ལུས་པ་སྟོན་པས། སྲིན་
པོ་བློ་གྲོས་ཐབས་ལྡན་གྱིས་གསེར་གྱི་གླེགས་བམ་ལ་བེེ་ཌཱུཪྻ འི་ཞུན་
མས་བྲིས་ནས་དགོངས་པའི་རྩལ་བདུན་གྱིས་ནམ་མཁའ་ལ་སྦས་སོ། །
དེའི་ཚེ་བྱིན་རླབས་ཀྱིས་ས་ཧོ་རའི་རྒྱལ་པོ་ཛ་ལ་ངོ་མཚར་བའི་རྨི་ལྟས་
བདུན་རྨིས་པ་ལ་བརྟེན་ནས་སྒྲུབ་པ་མཛད་པས། ཨ་ཏི་ཡོ་ག་མ་
གཏོགས་གཞན་རྒྱུད་སྡེ་ཐམས་ཅད་གླེགས་བམ་གྱི་རྣམ་པས་མི་ཡུལ་དུ་
དངོས་སུ་བབས་ཏེ། ཨ་ཏི་ཡོ་ག་ནི་དགའ་རབ་རྡོ་རྗེས་ཕྱག་རྡོར་ལས་
དངོས་སུ་གསན་ནས་གླེགས་བམ་ལ་བཀོད་པར་བཤད། སྒྲུབ་སྡེ་ནི།
གསང་བདག་རྡོ་རྗེ་ཆོས་ཀྱི་བསྡུས་ཏེ་གླེགས་བམ་ལ་བཀོད་དེ་མཁའ་
འགྲོ་མ་ལས་ཀྱི་དབང་མོ་ཆེ་ལ་གཏད། དེས་མཆོད་རྟེན་བདེ་བྱེད་
བརྩེགས་པར་གཏེར་དུ་སྦས་པ། ཕྱིས་བཀའ་བབས་ཀྱི་སློབ་དཔོན་
བརྒྱུད་ཀྱིས་སྤྱན་དྲངས་ཏེ། མི་ཡུལ་དུ་དར་བར་མཛད་པར་བཞེད།
གསང་སྔགས་གསར་མ་བ་རྣམས་ཀྱིས་ནི། འོ་སྐོལ་གྱི་སྟོན་པས་ཨོ་རྒྱན་
གྱི་ཡུལ་དུ་ཨིནྡྲ་བྷཱུ་ཏི་འཁོར་དང་བཅས་པ་གསང་བ་འདུས་པའི་སྤྲུལ་
བའི་དཀྱིལ་འཁོར་དུ་བཅུག་སྟེ་དབང་གིས་སྨིན་པར་བྱས་པས་རྒྱལ་པོ་
དབང་དུས་སུ་གྲོལ། དེའི་ཚེ་ཕྱག་ན་རྡོ་རྗེས་རྒྱུད་ཀུན་བསྡུས་ནས་རྒྱལ་
པོ་འཁོར་བཅས་ལ་བྱིན་པས་ཡུལ་དེའི་སྲོག་ཆགས་ཕྲ་མོ་ཡན་ཆད་
ཀྱིས་དངོས་གྲུབ་ཐོབ་སྟེ་འཇའ་ལུས་སུ་སོང་། སླར་ཡུལ་དེ་མཚོར་གྱུར་

པ་ཀླུ་རྣམས་ཀྱིས་གང་བ་ན། ཕྱག་རྡོར་གྱིས་ཀླུ་རྣམས་སྨིན་པར་མཛད་
པས། དེ་དག་ཀྱང་རིམ་གྱིས་མཚོ་འགྲམ་དུ་མིའི་ཡུལ་གྲུར་ཆགས་པས་
ཨོ་རྒྱན་མཁའ་འགྲོའི་གླིང་ཞེས་གྲགས་པ་དང་། མཚོ་དེའང་ཧེ་རུ་ཀའི་
ལྷ་ཁང་རང་བྱུང་ཞིག་གྲུབ་པ་ན། རྒྱུད་སྡེ་ཐམས་ཅད་ཀྱི་གླེགས་བམ་
བཞུགས་པ་ལས། ཕྱིས་རྒྱལ་པོ་བི་སུ་ཀལྤ། ཌོམྦི་ཧེ་རུ་ཀ ཀུ་ཀུ་རི་པ། ལ་
ལི་ཏ་བཛྲ། གྲུབ་ཆེན་ཏེ་ལོ་པ་སོགས་ཀྱིས་རིམ་གྱིས་སྤྱན་དྲངས་པ་
དང་། དེ་བཞིན་དུ་ཤམྦྷ་ལ་སོགས་ཡུལ་གཞན་དག་ནས་ཀྱང་སྤྱན་
དྲངས་ཏེ་དར་བར་མཛད་དོ། །དེ་དག་ཀྱང་གྲུབ་ཆེན་བརྒྱད་དང་།
གྲུབ་ཐོབ་བརྒྱད་ཅུ་སོགས་རྒྱ་བོད་ཀྱི་མཁས་གྲུབ་མང་པོས་དོན་ལ་
བརྟོན་པའི་དགོངས་འགྲེལ་གྱིས་བཀྲལ་ཞིང་བཤད་སྒྲུབ་ཀྱིས་བཟུང་
ཚུལ་དང༌་། སྔ་འགྱུར་གྱི་རིང་ལུགས་བཀའ་མ་དང་གཏེར་མ་གཉིས་སུ་
གྲགས་པ་དང་། སྔགས་གསར་མ་བའི་བཞེད་སྲོལ་གྱི་རྣམ་པར་གཞག་
པ་དཔག་ཏུ་མེད་པ་ཞིག་ཡོད་ན་ཡང་། འདིར་སྐབས་སུ་བབས་པ་ནི་
རྒྱུད་སྡེ་སྤྱིའི་དམ་ཚིག་ཉིད་གཙོ་བོར་འཆད་པ་ཡིན་ནོ།།
གསུམ་པ་དེ་ལྟར་བཟུང་བའི་བརྗོད་བྱ་གཏན་ལ་དབབ་པ་
ལ་བདུན། ཐོབ་བྱའི་ངོ་བོ། དེའི་དབྱེ་བ། མ་ཐོབ་པ་འཐོབ་པར་
བྱེད་པ། ཐོབ་པ་མི་ཉམས་པར་བསྲུང་བ། སྐྱེ་བའི་རྟེན། ཉམས་
པ་གསོ་ཚུལ། བསྲུང་བའི་ཕན་ཡོན་བཤད་པའོ། །དང་པོ་ནི།
ངོ་བོ་སྒོ་གསུམ་ཐབས་ཤེས་ཀྱིས་ཟིན་པར།།
བསྡམས་པའི་ཚུལ་ཁྲིམས་སོ་སོའི་རིང་ལུགས་བཞིན།།
ཞེས་པ་སྟེ། སྔགས་སྡོམ་གྱི་ངོ་བོ་ནི། བསྡམ་བྱ་སྒོ་གསུམ་ཕྲ་བའི་

བག་ཆགས་མཚན་རྟོག་དང་བཅས་པ། སྡོམ་བྱེད་ཐབས་ཤེས་ཁྱད་པར་
ཅན་གྱིས་ཟིན་པའི་བདེ་བ་ཆེན་པོའི་ཡེ་ཤེས་ཀྱིས་སྡོམ་པར་བྱེད་པའི་
སེམས་པ་གང་ཞིག རང་རྒྱུད་དབང་བསྐུར་བ་ལས་གསར་དུ་ཐོབ་པའི་
ཚུལ་ཁྲིམས་སོ། །དེ་ཡང་དབྱེ་ན། བྱ་སྤྱོད་རྣལ་འབྱོར་རྣལ་འབྱོར་བླ་
མེད་ཀྱི་རྒྱུད་སྡེ་བཞི་པོ་སོ་སོའི་རིང་ལུགས་ལྟར། སྡོམ་བྱེད་ཀྱི་ཐབས་
ཀྱང་རིམ་པ་ལྟར། བལྟས་པ་དང་། དགོད་པ་དང་། ལག་བཅངས་དང་།
དབང་པོ་གཉིས་སྦྱོར་གྱི་བདེ་བ་ལམ་དུ་བྱེད་པའི་ཐབས་ཤེས་ཀྱི་ཁྱད་
པར་གྱིས་སྔགས་ཀྱི་སྡོམ་པའང་དེ་དང་དེའི་ཚུལ་ཁྲིམས་སུ་འགྱུར་རོ། །
གཉིས་པ་ལ་གཉིས། རྒྱུད་སྡེ་བཞིའི་ལུགས་སྤྱིར་དབྱེ་བ་
དང་། བླ་མེད་ཀྱི་ལུགས་བྱེ་བྲག་ཏུ་དབྱེ་བའོ། །དང་པོ་ནི། །
དབྱེ་བ་བྱ་སྤྱོད་རྣལ་འབྱོར་བླ་མེད་བཞིར།།
རྩ་ལྟུང་བཅུ་བཞི་སོ་སོར་གྲངས་ངེས་པར། །
དུས་ཀྱི་འཁོར་ལོར་བཤད་པ་གཞན་དུ་ལྟ། །
ཞེས་པ་སྟེ། དེ་ཡང་དུས་འཁོར་འགྲེལ་ཆེན་ལས་རྒྱུད་སྡེ་བཞི་ཀར་
རྩ་ལྟུང་བཅུ་བཞིར་གྲངས་འདྲ་བར་གསུངས་པ་ལས། །དང་པོ་བྱ་རྒྱུད་
ལ། དཀོན་མཆོག་ལ་དད་པ། སྔགས་ལ་དད་པ། ཐེག་ཆེན་ལ་མོས་པ། བླ་
མ་དང་མཆེད་ལ་གུས་པ། འདས་མ་འདས་ཀྱི་ལྷ་གཞན་ལ་མི་སྡང་བ།
རང་གི་ལྷ་དུས་དུས་སུ་མཆོད་པ། གཞུང་གཞན་མི་མཆོད་པ། གློ་བུར་
བའི་མགྲོན་མཆོད་པ། བྱམས་པ་མི་གཏོང་བ། སེམས་ཅན་གྱི་དོན་ལ་
བརྩོན་པ། བཟླས་བརྗོད་ལ་བརྩོན་པ། དམ་ཚིག་གཞན་ཡང་ཅི་ནུས་
བསྲུངས་པ། སྣོད་མིན་ལ་སྔགས་རྒྱུ་མི་སྦྱིན་པ། རང་གི་སྔགས་རྒྱུད་སྲུང་

ཞིང་དེའི་དོན་རྟོགས་པར་བྱེད་པ་རྣམས་ཏེ། དེ་དག་བཟློག་ན་རྩ་ལྟུང་
དུ་འགྱུར་བ་ཡིན་ནོ། །སྤྱོད་རྒྱུད་ལ། མི་དགེ་བཅུ་དང་། རྩ་བ་བཞི་སྤང་
བའོ། །དེ་ལས་རྩ་བ་བཞི་ནི། དམ་པའི་ཆོས་སྤོང་བ་དང་། བྱང་ཆུབ་ཀྱི་
སེམས་སྤོང་བ་དང་། སེར་སྣས་མི་སྦྱིན་པ་དང་། སེམས་ཅན་ལ་གནོད་
པ་བྱེད་པའོ། །རྣལ་འབྱོར་རྒྱུད་ལ། རིགས་ལྔའི་སྡོམ་བཟུང་ལྟར། དེ་
བཞིན་གཤེགས་པའི་རིགས་ལ་སྐྱབས་གསུམ་འཛིན་པ་སྟེ་གསུམ། རྡོ་
རྗེའི་རིགས་ལ། རྡོར་དྲིལ་ཕྱག་རྒྱ་སློབ་དཔོན་བཟུང་བ་བཞི། རིན་ཆེན་
རིགས་ལ། སྦྱིན་བ་རྣམ་བཞི་གཏོང་བ་བཞི། པདྨའི་རིགས་ལ། དམ་ཆོས་
མ་ལུས་པ་འཛིན་པ་སྟེ་གཅིག ལས་རིགས་ལ། སྔར་གྱི་སྡོམ་པ་རྣམས་
འཛིན་པ་དང་། མཆོད་པའི་ལས་ལ་འབད་པ་སྟེ་གཉིས་བཅས་བཅུ་
བཞི་བསྒྲུབ་པའི་བསླབ་བྱ་དང་། དེ་ལས་བཟློག་པ་རྩ་ལྟུང་བཅུ་བཞིའོ།།
བླ་མེད་ཀྱི་རྩ་ལྟུང་ནི་འཆད་པར་འགྱུར་བ་ལས་ཤེས་སོ། །
གཉིས་པ་ནི། །
བླ་མེད་ལུགས་ལ་བརྟུལ་ཞུགས་ཉི་ཤུ་ལྔ། ། ་
རིགས་ལྔའི་སྡོམ་པ་རྩ་ལྟུང་བཅུ་བཞི་དང་།།
སྦོམ་པོ་དང་ནི་རྫོགས་པ་ཆེན་པོའི་སྲོལ། །
ཞེས་པ་སྟེ་འཆད་པར་འགྱུར་རོ། །
གསུམ་པ་ལ་གཉིས། བསྟན་པ། བཤད་པའོ། །དང་པོ་ནི།
དང་པོ་མ་ཐོབ་ཐོབ་པའི་ཚུལ་བཤད་པ། །
ཞེས་པ་སྟེ། རྒྱུད་སྡེ་སོ་སོའི་དབང་བསྐུར་བའི་རྣམ་གྲངས་མདོ་
ཙམ་ཞིག་སྔར་ལེའུ་དང་པོར་བཤད་ཟིན་པས། འདིར་ནི་བླ་མེད་ཀྱི་

སྡོམ་པ་མ་ཐོབ་པ་ཐོབ་པའི་ཚུལ་བཤད་པ་བྱའོ།།
གཉིས་པ་ལ་གསུམ། དབང་བསྐུར་བ་དངོས་དང་། ཐོབ་
མཚམས་ངོས་བཟུང་བ་དང༌། རྗེས་ཀྱི་བྱ་བ་བཅས་བཤད་པའོ།།
དང་པོ་ནི།
རྡུལ་ཚོན་དང་ནི་དེ་བཞིན་བྷ་ག་དང་།།
ཀུན་རྫོབ་དོན་དམ་བྱང་སེམས་དཀྱིལ་འཁོར་བཞིར། །
བུམ་པ་གསང་བ་ཤེས་རབ་བཞི་པའི་དབང་། །
མཚན་ཉིད་ལྡན་པའི་སློབ་བུར་རིམ་པར་བསྐུར། །
སད་རྨི་གཉིད་འཐུག་སྙོམས་འཇུག་གནས་སྐབས་བཞིས། །
བསྐྱེད་པའི་སྒོ་གསུམ་ཤེས་བྱའི་དྲི་མ་སྦྱངས། །
བསྐྱེད་རིམ་གཏུམ་མོ་དཔེ་དོན་ཡེ་ཤེས་གཉིས། །
སྡོམ་དང་སྐུ་བཞི་ཐོབ་པའི་ནུས་རུང་བྱ།།
ཞེས་པ་སྟེ། །དེ་ལ་གང་དུ་བསྐུར་བའི་དཀྱིལ་འཁོར་ནི། །ཕྱི་ལྷག་པ་
གཟུགས་བརྙན་གྱི་དཀྱིལ་འཁོར་རྡུལ་ཚོན་དང་། དེས་མཚོན་པ་རས་
བྲིས་ཀྱི་དཀྱིལ་འཁོར་དང༌། སྔགས་ཀྱི་དེ་ཁོ་ན་ཉིད་ཡི་གེ་བྷ་གའི་
དཀྱིལ་འཁོར་དང་། ལྷའི་དེ་ཁོ་ན་ཉིད་ཀུན་རྫོབ་བྱང་ཆུབ་སེམས་ཀྱི་
དཀྱིལ་འཁོར་དང་། ཡེ་ཤེས་ཀྱི་དེ་ཁོ་ན་ཉིད་དོན་དམ་བྱང་ཆུབ་སེམས་
ཀྱི་དཀྱིལ་འཁོར་དང་བཞིའོ། །གང་བསྐུར་བར་བྱ་བའི་དབང་ནི།
དཀྱིལ་འཁོར་དུ་འཇུག་པའི་ཆོས་རྣམས་སྔོན་དུ་གྲུབ་པར་བྱས་ནས་སྐུ་
རྡོ་རྗེ་བླ་མ་སྤྲུལ་བའི་སྐུ་ལ་གདོན་གསུམ་ཚང་བའི་དབང་ལྷ་སྤྱན་
དྲངས་ཏེ། སློབ་མ་ལྷག་པའི་ལྷར་བསྐྱེད་པའམ། ཡང་ན་སློབ་མ་དབང་

རྫས་གཉིས་ཀ་རིགས་སོ་སོའི་ལྷར་བསྐྱེད་ནས་ཡེ་ཤེས་པ་བཅུག་སྟེ།
དབང་རྫས་རྣམས་སོ་སོའི་རྣམ་པར་གྱུར་པ་ཉིད་ཐོགས་ཏེ། སྔགས་རྒྱུ་
ཏིང་ངེ་འཛིན་གསུམ་དང་ལྡན་པས་བུམ་དབང་མཐའ་རྟེན་བཅས་
བསྐུར་བ་དང་། དེ་ནས་གསུང་རྡོ་རྗེ་བླ་མ་ལོངས་སྤྱོད་རྫོགས་སྐུའི་ངོ་
བོ་ཡབ་ཡུམ་གྱི་ལུས་དང་ཡི་གེ་བྷ་གའི་དཀྱིལ་འཁོར་དུ་སངས་རྒྱས་
ཐམས་ཅད་སྤྱན་དྲངས་ཏེ་བཅུག་པ་རྗེས་ཆགས་ཀྱི་མེས་ཞུ་བའི་བྱང་
སེམས་སློབ་མའི་ལྕེ་ཐོག་ཏུ་བྱིན་པས་གསང་དབང་དང་། ཐུགས་རྡོ་རྗེ་
བླ་མ་ཆོས་ཀྱི་སྐུ་ཡབ་ཡུམ་གྱིས་སློབ་བུ་ལ་རྟེན་ཤེས་རབ་མ་གཏད་ནས།
སངས་རྒྱས་ཐམས་ཅད་སློབ་མ་ཡབ་ཡུམ་གྱི་ལུས་ལ་བཅུག་སྟེ། དེ་
གཉིས་སྙོམས་པར་ཞུགས་པས་འཛག་མེད་ཀྱི་དགའ་བཞིའི་ཡེ་ཤེས་
བསྐྱེད་པས་ན་ཤེས་རབ་ཡེ་ཤེས་ཀྱི་དབང་དང་། ཡེ་ཤེས་རྡོ་རྗེ་བླ་མ་ངོ་
བོ་ཉིད་སྐུའི་བདག་ཉིད་ཀྱིས་སྔར་དབང་གསུམ་པའི་དུས་ཀྱི་ཡ་
བབས་ཀྱི་དགའ་བ་བཞི་རྫོགས་ནས་ཐབས་ཀྱིས་ལྡོག་པ་མས་བརྟན་གྱི་
དགའ་བཞིའི་མཐར་ཉམས་སུ་མྱོང་བའི་ཡེ་ཤེས་དང་། རང་སེམས་
ལྷན་ཅིག་སྐྱེས་པའི་ཡེ་ཤེས་རོ་གཅིག་ཏུ་ངོ་སྤྲད་པ་བཞི་པ་ཚིག་དབང་
རྣམས་མཚན་ཉིད་དང་ལྡན་པའི་སློབ་བུ་ལ་རིམ་གྱིས་བསྐུར་བར་
བྱའོ༑ །དེ་ལྟར་བསྐུར་བས་བྲལ་ཐོབ་ཀྱི་ཡོན་ཏན་གང་ཐོབ་ན། དབང་
བཞིས་རིམ་པ་ལྟར་སད་པ་དང་། རྨི་ལམ་དང་། གཉིད་འཐུག་པོ་དང་།
སྙོམས་འཇུག་གི་གནས་སྐབས་བཞིས་བསྐྱེད་པའི་ལུས་ངག་ཡིད་
གསུམ་དང་ཤེས་བྱའི་དྲི་མ་རྣམས་སྦྱངས་ཤིང་། བུམ་དབང་གིས་ལམ་
བསྐྱེད་རིམ་ལས་ཚོགས་དང་བཅས་པ་ལ་དབང་ཞིང་ཡུལ་སྣང་སྟོང་དུ་

འཆར་བ་དང་། གསང་དབང་གིས་རང་བྱིན་རླབས་གཏུམ་མོ་སྒྱུ་ལུས་
བསྒོམ་པ་ལ་དབང་ཞིང་སེམས་གསལ་སྟོང་དུ་འཆར་བ་དང་། ཤེར་
དབང་གིས་ལས་དང་ཡེ་ཤེས་ཀྱི་ཕྱག་རྒྱུ་ལ་བརྟེན་ནས་དཔེའི་ཡེ་ཤེས་
བསྒོམ་ཞིང་ཞུ་བདེ་ལུས་བདེ་སྟོང་དུ་འཆར་བ་དང་། བཞི་པས་དོན་གྱི་
ཡེ་ཤེས་ཕྱག་རྒྱ་ཆེན་པོ་བསྒོམ་པ་ལ་དབང་ཞིང་ཆོས་ཐམས་ཅད་ཀྱི་
རང་བཞིན་འོད་གསལ་སྐྱེ་བ་མེད་པ་སྤྲོས་པ་ཐམས་ཅད་དང་བྲལ་
བའི་དོན་རྟོགས་པའོ། །འབྲས་བུ་གང་ཐོབ་ན། དབང་བཞིའི་ས་བོན་
རྒྱུད་ལ་ཐེབས་པ་དེ། ལམ་རིམ་པ་གཉིས་ཀྱིས་བསྐྱངས་པས་དངོས་
བརྒྱུད་ཅི་རིགས་པར་འབྲས་བུ་སྐུ་གསུང་ཐུགས་ཡེ་ཤེས་རྡོ་རྗེའི་བདག་
ཉིད་སྐུ་བཞི་ཐོབ་པའི་ནུས་རུང་དུ་བྱས་པ་ཡིན་ནོ།།
གཉིས་པ་ནི།
དང་པོ་གནས་གསུམ་རྡོ་རྗེ་གསུམ་བསྐྱེད་ནས། །
ཐ་མ་དབང་བཞི་ཡོངས་སུ་རྫོགས་པའི་ཚེ། །
རིག་འཛིན་སྡོམ་པ་ཐོབ་ཅིང་།།
ཞེས་པ་སྟེ། སྡོམ་པ་སྐྱེ་བའི་དང་པོ་ནི། སློབ་མའི་ལུས་ངག་ཡིད་
གསུམ་རྡོ་རྗེ་གསུམ་དུ་བྱིན་གྱིས་བརླབས་པའི་དུས་ནས་འགོ་བརྩམ་སྟེ།
དེའང་བཏགས་པ་བ་བརྗོད་པ་ཁས་བླངས་པ་དང་། མཚན་ཉིད་པ་
དབང་གི་དངོས་གཞི་བུམ་དབང་སོགས་དེ་དང་དེ་ལས་ཐོབ་པས།
དེས་ན་ཐ་མ་དབང་བཞི་ཡོངས་སུ་རྫོགས་པའི་ཚེ་རིག་པ་འཛིན་པའི་
སྡོམ་པ་མཐའ་དག་ཐོབ་ཟིན་པ་ཡིན་ནོ།།
གསུམ་པ་ནི།

དེ་ཡི་རྗེས། །
ཁས་བླངས་སྡོམ་དང་དམ་ཚིག་བསླབ་ལ་འབད། །
ཅེས་པ་སྟེ། དེ་ལྟར་དབང་བཞི་རྫོགས་ཟིན་པ་དེ་ཡི་རྗེས་སུ་སློབ་
དཔོན་གྱིས་དམ་ཚིག་གི་རྣམ་གཞག་རྒྱས་པར་བསྒྲགས་པ་རྣམས། སློབ་
མས་བསྡུས་ཏེ་ཁས་བླངས་པ་དང་། དེ་ནས་བཟུང་སྟེ་སྡོམ་པ་དང་དམ་
ཚིག་གི་བླང་དོར་རྣམས་ཚུལ་བཞིན་ཏུ་བསླབ་པ་ལ་འབད་པར་བྱའོ། །
་བཞི་པ་ཐོབ་པ་མི་ཉམས་པར་བསྲུང་བ་ལ་གསུམ། བསྟན་
པ༑ བཤད་པ། བསྡུ་བའོ། །དང་པོ་ནི།
བར་དུ་མི་ཉམས་སྲུང་བའི་ཐབས་བཤད་པ།།
ཞེས་པ་སྟེ།་སྔགས་ཀྱི་སྡོམ་པ་ཐོབ་ནས་མི་ཉམས་པར་བསྲུང་
དགོས་ཏེ། མ་སྲུང་ན་སྔགས་ཀྱི་བསླབ་པ་ཐམས་ཅད་དོན་མེད་པར་
འགྱུར་རོ། །དཔེར་ན་སྲོག་གི་དབང་པོ་གཞན་ཐམས་ཅད་འགགུ་པར་
འགྱུར་བ་བཞིན་ཏེ། དེ་ཡང་སྲུང་ཐབས་ཤེས་པ་ལ་རག་ལས་པས་
འདིར་དེ་བཤད་པར་བྱའོ། །་
གཉིས་པ་ལ་ལྔ། བརྟུལ་ཞུགས་ཉེར་ལྔ། རིགས་ལྔའི་སྡོམ་པ།
རྩ་བའི་ལྟུང་བ་བཅུ་བཞི། ཡན་ལག་སྦོམ་པོའི་ལྟུང་བ། ཁྱད་
པར་སྔ་འགྱུར་རྫོགས་པ་ཆེན་པོའི་ལུགས་བཤད་པའོ། །དང་བོ
ལ་གཉིས། བསྟན་པ། བཤད་པའོ། །དང་པོ་ནི།་
ཐོག་མའི་བརྟུལ་ཞུགས་དུས་ཀྱི་འཁོར་ལོ་ལས། །
ཞེས་པ་སྟེ། ཐོག་མར་སྔགས་ཀྱི་བསླབ་པ་ཐམས་ཅད་ཀྱི་རྟེན་གཞི་
རྡོ་རྗེ་སེམས་དཔའི་དམ་ཚིག་གི་ཡན་ལག་བརྟུལ་ཞུགས་ཉེར་ལྔ་པོ་

དུས་ཀྱི་འཁོར་ལོ་ལས་གསུངས་པ་ལྟར་བཤད་པར་བྱའོ། །
གཉིས་པ་ལ་ལྔ། སྤང་བ་ལྔ། མི་བྱ་བ་ལྔ། གསོད་པ་ལྔ། མི་
འཁུ་བ་ལྔ། མི་ཞེན་པ་ལྔའོ། །དང་པོ་ནི།་
གསོད་རྫུན་རྐུ་དང་འདོད་ལོག་ཆང་འཐུང་བ།།
སྤང་བྱ་བསླབ་པའི་གཞི་ལྔ་སྤང་ཞེས་གསུངས། །
ཞེས་པ་སྟེ། སྲོག་ཆགས་ཕྲ་མོ་གཅིག་ཡན་ཆད་གསོད་པ་དང་།
རང་འདོད་ཀྱིས་རྫུན་སྨྲ་བ་དང་། དུད་འགྲོས་བདག་ཏུ་བཟུང་བ་ཡན་
རྐུ་བ་དང་། འདོད་པས་ལོག་པར་གཡེམ་པ་དང་། ཉེས་པའི་གཞི་ཆང་
འཐུང་བ་དང་ལྔ་ཆར་གཏོགས་དང་བཅས་སྤང་བར་བྱ་དགོས་ཏེ།
བརྟུལ་ཞུགས་ཕྱི་མ་ཐམས་ཅད་ཀྱི་རྟེན་གཞི་ཡིན་པས་བསླབ་པའི་གཞི་
ལྔ་ཞེས་གསུངས་སོ། །
གཉིས་པ་ནི།
ཆོ་ལོ་ཁ་ན་མ་ཐོའི་ཟས་ཟ་དང་།།
ངན་ཚིག་འབྱུང་པོ་ལྷ་མིན་ཆོས་བསླབ་པ།།
རྣམ་པ་ལྔ་ནི་བྱ་བ་མིན་ལྔའོ། །
ཞེས་པ་སྟེ། ཆོ་ལོ་མིག་མང་རྒྱལ་བློན་སོགས་རྩེ་བ་དང་། ཁ་ན་མ་
ཐོའི་ཟས་བཟའ་བའི་དོན་དུ་རིན་འཇལ་ནས་གསོད་པ་དང་བསྔོས་ཤ་
སོགས་ཟ་བ་དང་། ངན་ཚིག་གི་བསྟན་བཅོས་དམག་དང་སྒྲུང་སོགས་
སྨྲ་བ་དང་། འབྱུང་པོའི་ཆོས་ཕྱུགས་ཀྱི་མཆོད་སྦྱིན་བྱ་བ་སོགས་མུ་
སྟེགས་པའི་ལུགས་དང་། ལྷ་མིན་གྱི་ཆོས་རང་གིས་གསོད་པ་ལས་ཤ་
གཞན་མི་ཟ་བ་དང་། བྱ་གག་གི་བཏུང་བ་བརྟེན་པ་སོགས་ཀླ་ཀློའི་

ཆོས་ལུགས་རྣམས་ནི་བྱ་བ་མ་ཡིན་པ་ལྔའོ།།
གསུམ་པ་ནི།
བ་ལང་བྱིས་པ་སྐྱེས་པ་བུད་མེད་དང་།།
མཆོད་རྟེན་བསྣུན་པ་གསོད་པ་ལྔ་རུ་གྲགས། །
ཞེས་པ་སྟེ། སྤྱིར་རྐང་པ་དང་པོའི་གསོད་པ་བཞི་སྔར་བཤད་པའི་
གསོད་པའི་ནང་དུ་འདུ་ནའང་། མུ་སྟེགས་པ་རྣམས་ཀྱིས་སྤྱིར་འཚེ་བ་
སྡིག་པ་ཡིན་ཀྱང་། མཐོ་རིས་ཀྱི་ཆེད་དུ་མཆོད་སྦྱིན་བྱ་བ་དང་། མ་མོ་
མཆོད་པ་དང་། སྐྱེས་པ་དང་། བུད་མེད་ཐོབ་པའི་ཆེད་དུ། རིམ་པ་ལྟར་
བ་ལང་དང་བྱིས་པ་དང་། སྐྱེས་པ་དང་། བུད་མེད་གསོད་པ་དགེ་བར་
འདོད་པས་དེ་དགག་པའི་ཆེད་དུ་འདིར་དམིགས་ཀྱིས་བཀར་ནས་
གསུངས་པ་དང་། ཡང་ཀླ་ཀློ་རྣམས་ཀྱིས་ལྷ་མིའི་བླ་མ་གསོད་པ་ཞེས་
སྐུ་གསུང་ཐུགས་རྟེན་བཤིགས་པ་བསོད་ནམས་སུ་འདོད་པ་དེ་དག་ལ་
གསོད་པ་ལྔ་ཞེས་བཏགས་པས་དེ་སྤང་བར་བྱའོ། །
བཞི་པ་ནི།
དགེ་གྲོགས་རྗེ་བོ་སངས་རྒྱས་དགེ་འདུན་དང་། །
བླ་མར་ཁོང་ཁྲོ་བསྒོམ་རྣམས་འཁུ་བ་ལ། །
ཞེས་པ་སྟེ། ལུགས་གཉིས་གང་རུང་གིས་སྦྲེལ་བའི་གྲོགས་དང་།
རང་ལས་རྒན་པའི་ཇོ་བོ་བཀུར་བར་འོས་པ་དང་། སངས་རྒྱས་དང་།
དགེ་འདུན་དང་མཁན་སློབ་སོགས་བླ་མ་སྟེ་ཡུལ་ལྔ་པོ་དེ་ལ་ཁོང་ཁྲོ་
བསྒོམ་ཞིང་འཁུ་བ་ལྔ་སྤང་བར་བྱའོ། །
ལྔ་པ་ནི།

གཟུགས་སྒྲ་དྲི་རོ་རེག་བྱ་ཡུལ་ལྔ་ལ། །
མིག་དང་རྣ་བ་སྣ་ལྕེ་ལུས་དབང་ལྔ། །
ཞེན་པར་མི་བྱེད་བརྟུལ་ཞུགས་ཉེར་ལྔའོ།།
ཞེས་པ་སྟེ། ཡུལ་གཟུགས་སོགས་ལྔ་ལ། ཡུལ་ཅན་མིག་གི་དབང་
ཤེས་སོགས་ལྔ་ཞེན་ཅིང་ཆགས་པར་མི་བྱའོ། །
གཉིས་པ་རིགས་ལྔའི་སྡོམ་པ་བཤད་པ་ལ་གཉིས། ཐུན་
རྨོང་དང་། ཁྱད་པར་བའོ། །དང་པོ་ལ་གཉིས། བསྟན་པ།
བཤད་པའོ། དང་པོ་ནི།
ཐུན་མོང་གྱུར་པ་རིགས་ལྔའི་སྡོམ་པ་ལྔ། །
ཞེས་པ་སྟེ། ཕྱི་རྒྱུད་སྡེ་གསུམ་དང་བསླབ་པའི་རྐང་གྲངས་འདྲ་
བར་འབྱུང་བས་ན་ཐུན་མོང་དུ་གྱུར་པའི་རིགས་ལྔའི་སྡོམ་པ་ཞེས་
གཉིས་པ་ནི།
སྨོན་འཇུག་གཉིས་དང་ཚུལ་ཁྲིམས་རྣམ་པ་གསུམ། །
སློབ་པ་སངས་རྒྱས་རྣལ་འབྱོར་སྡོམ་པའོ། །
རྡོར་དྲིལ་ཕྱག་རྒྱ་བླ་མར་བཟུང་རྡོ་རྗེ།།
ནོར་ཆོས་མི་འཇིགས་བྱམས་སྦྱིན་རིན་ཆེན་འབྱུང་།།
ཕྱི་ནང་གསང་བའི་ཐེག་འཛིན་པདྨའི་རིགས། །
མཆོད་གཏོར་ལས་རིམ་འཛིན་པ་ལས་ཀྱིའོ། །
ཞེས་པ་སྟེ། ཐོག་མར་དེ་བཞིན་གཤེགས་པའི་རིགས་རྣམ་སྣང་གི་
སྡོམ་པ་ནི། སྨོན་འཇུག་གི་སེམས་བསྐྱེད་ནས། ཉེས་སྤྱོད་སྡོམ་པ་དང་།

དགེ་བ་ཆོས་སྡུད་དང་། སེམས་ཅན་དོན་བྱེད་ཀྱི་ཚུལ་ཁྲིམས་རྣམས་སོ་
སོར་བརྟན་པོར་བཟུང་བ་དང་། ཐམས་ཅད་ཀྱི་རྟེན་དུ་དཀོན་མཆོག་
གསུམ་ལ་སྐྱབས་སུ་འགྲོ་བའོ། །རྡོ་རྗེའི་རིགས་མི་བསྐྱོད་པའི་སྡོམ་པ་ནི།
རྡོ་རྗེ་དང་དྲིལ་བུ་ཚད་དང་ལྡན་པར་འཆང་བ་དང་། རང་ཉིད་ལྷ་སྐུ་
ཕྱག་རྒྱ་ཆེན་པོ་བསྒོམ་པ་དང་། མཁན་པོ་དང་སློབ་དཔོན་སོགས་བླ་མ་
ལ་བསྙེན་བཀུར་སོགས་ཀྱི་མཆོད་པའི་སྒོ་ནས་བླ་མར་བཟུང་བའོ།
རིན་ཆེན་རིགས་རིན་འབྱུང་གི་སྡོམ་པ་ནི། ཉིན་རེ་བཞིན་དུ་དུས་དྲུག་
དྲུག་ཏུ་ཟང་ཟིང་གི་ནོར་དང་། ཆོས་དང་། མི་འཇིགས་པ་སྐྱབས་དང་།
དེའི་རྩ་བ་སེམས་ཅན་རྣམས་བླ་ན་མེད་པའི་བདེ་བ་ཐོབ་པར་གྱུར་
ཅིག་སྙམ་པའི་བྱམས་པ་རྣམས་སྦྱིན་པར་བྱའོ། པདྨའི་རིགས་འོད་
དཔག་མེད་ཀྱི་སྡོམ་པ་ནི། །ཕྱི་ཀུན་འབྱུང་འདྲེན་པའི་ཐེག་པ། ནང་
དཀའ་ཐུབ་རིག་བྱེད་ཀྱི་ཐེག་པ། གསང་བ་དབང་བསྒྱུར་ཐབས་ཀྱི་
ཐེག་པ་སྟེ་ཐེག་པ་དགུས་བསྡུས་པའི་དམ་པའི་ཆོས་མ་ལུས་པ་འཛིན་
པའོ། །ལས་ཀྱི་རིགས་དོན་ཡོད་གྲུབ་པའི་སྡོམ་པ་ནི། སྔར་བཤད་པའི་
སྡོམ་པ་ཐམས་ཅད་དང་ལྡན་པའི་སྟེང་དུ་ཕྱི་ནང་གསང་བའི་མཆོད་
པ་དང་གཏོར་མ་སྦྱིན་སྲེག་སོགས་ལས་ཀྱི་རིམ་པ་ཐམས་ཅད་འཛིན་
པའོ༑ །འདི་དག་སོ་སོའི་སྦས་དོན་གྱི་བཤད་པ་རྣམས་འདིའི་འགྲེལ་
ཆེན་སོགས་ཡིག་ཆ་གཞན་ལས་ཤེས་པར་གྱིས།
གཉིས་པ་ཁྱད་པར་གྱི་རིགས་ལྔའི་སྡོམ་པ་ནི།
ཁྱད་པར་སྲོག་གཅོད་རྡོ་རྗེའི་རིགས་ཡིན་ཏེ།།
ཞིང་བཅུ་ཚང་དང་རླུང་དང་རྟོག་པ་ཡིན།།

རིན་ཆེན་རིགས་ལ་མ་བྱིན་ལེན་པ་ནི། །
ནོར་དང་བུད་མེད་ཐེག་ཆེན་ཟབ་མོའི་ཆོས། །
རང་དང་གཞན་དོན་སྒྲུབ་ལ་དགོངས་པས་གསུངས། །
པདྨའི་རིགས་ལ་ལས་ཆོས་དམ་ཚིག་དང་།།
ཕྱག་རྒྱ་ཆེ་སྟེ་བུད་མེད་བསྟེན་པར་གསུངས། །
ལས་ཀྱི་རིགས་ལ་རྫུན་དུ་སྨྲ་གསུངས་པ། །
བདག་དང་སེམས་ཅན་མི་དམིགས་བདེན་མེད་སྟོན།།
འཁོར་ལོའི་རིགས་ལ་ཆང་དང་ཤ་ལྔ་དང་། །
ཡུལ་ཀུན་བསྟེན་གསུངས་ཕྱི་ནང་གསང་བའི་ཐེག །
རིམ་པར་མ་ཉམས་སྤྱོད་པ་བླ་མེད་ལུགས། །
ཞེས་པ་སྟེ། ཐུན་མོང་མ་ཡིན་པའི་རིགས་ལྔའི་སྡོམ་པ་འདི་ནི་
བསད་པ་གསོ་ནུས་པ་སོགས་རྣལ་འབྱོར་པ་རྟོགས་གོམས་ཀྱི་གདེང་
དང་ལྡན་པ་དང་། ལྷ་དང་བླ་མས་གནང་བ་ཐོབ་པ། ་སྙིང་རྗེའི་ཀུན་
སློང་ཁྱད་པར་ཅན་གྱིས་ཟིན་པ་ཡིན་ན་གཞན་དོན་དུ་སྒྲ་ཇི་བཞིན་
པར་སྤྱོད་པ་དང་དོན་བསྐྱེད་རིམ་གྱི་དམ་ཚིག་དང་། དེ་ལྟར་མིན་ན་
སྒྲ་བསྒྱུར་ཏེ་དགོངས་གཞིའི་དོན་བླངས་ནས་དབང་གོང་མའི་དམ་
ཚིག་དང་སྡོམ་པ་རྫོགས་རིམ་ལ་སྦྱར་བར་བྱ་བ་ཡིན་པས་ན་ཁྱད་པར་
ཞེས་བསྟན་ཏོ། །དེ་ལ་འདིར་སྲོག་གཅོད་པ་ནི་རྡོ་རྗེའི་རིགས་ཀྱི་དམ་
ཚིག་སྟེ། དབྱེ་ན་གསུམ་སྟེ། ཕྱི་ལྟར་ན་ཞིང་བཅུ་ཚང་བའི་དགྲ་བསྟན་
པ་ལ་གནོད་ངེས་པ་རྣམས་མངོན་སྤྱོད་ཀྱི་སྦྱོར་བས་བསྒྲལ་བ་དང༌།
ནང་དུ་རླུང་གསོད་པ་སྟེ་རོ་རྐྱང་གི་རླུང་གི་རྒྱུ་བ་བཅད་ནས་བུམ་པ་

ཅན་གྱི་སྦྱོར་བས་དབུ་མར་བཀག་པ་མཐར་ཐུག་གཙུག་གཏོར་དུ་རླུང་
སེམས་བརྟན་པ་དང་། དེ་ཁོ་ན་ཉིད་དུ་རྟོག་པ་གསོད་པ་སྟེ། རྣམ་པར་
མི་རྟོག་པའི་ཡེ་ཤེས་ལ་མཉམ་པར་གཞག་ནས་གཟུང་འཛིན་གྱི་རྟོག་
པ་སྐྱེ་བ་མེད་པར་བྱ་བའོ། །མ་བྱིན་ལེན་པར་གསུངས་པ་ནི་རིན་ཆེན་
རིགས་ཀྱི་དམ་ཚིག་སྟེ། ཕྱི་སེར་སྣ་ཅན་ལས་ནོར་བླངས་ཏེ་བཀྲེས་པས་
འཆི་ངེས་པ་ལ་སྦྱིན་པས། གང་ལས་བླང་བའི་ཡུལ་དེ་སྦྱིན་པ་ལ་འགོད་
པ་དང་། ཡང་ན་སྔགས་ཀྱི་མཐུས་ལོངས་སྤྱོད་ཐམས་ཅད་བཀུག་ནས་
བསྟན་པ་དང་སེམས་ཅན་གྱི་དོན་བྱ་བ་དང་། ནང་བདེ་ཆེན་ཡེ་ཤེས་
བསྐྱེད་པའི་དོན་དུ་ལྷ་མི་གནོད་སྦྱིན་སོགས་ཀྱི་བུ་མོ་འགུགས་པ་དང་།
ཡང་ན་རླུང་ནུས་ཀྱིས་བཙུན་མོའི་ཁུ་བ་མ་བྱིན་པར་བླངས་པ་དང་།
དེ་ཁོ་ན་ཉིད་དུ་དོན་དམ་པའི་བཙུན་མོ་སྟོང་པ་ཉིད་ཡིན་ལ།
དོན་གཞན་གྱིས་མ་བྱིན་པར་རང་ཉིད་ཀྱིས་ལམ་བསྒོམ་པའི་སྟོབས་
ཀྱིས་ཐོབ་པ་སྟེ་རང་གཞན་གྱི་དོན་བསྒྲུབ་པ་ལ་དགོངས་ནས་གསུངས་
པའོ། །བུད་མེད་བསྟེན་པ་གསུངས་པ་ནི་པདྨའི་རིགས་ཀྱི་དམ་ཚིག་སྟེ།
ཕྱི་དངོས་རིག་ལས་ཀྱི་ཕྱག་རྒྱ་དང་།
དང་། གཏུམ་མོ་དམ་ཚིག་གི་ཕྱག་རྒྱ་སྟེ། དེ་གསུམ་ཞུ་བདེ་དཔེའི་ཡེ་
ཤེས་བསྐྱེད་པའི་དོན་དུ་བསྟེན་པ་དང་། དེ་ཁོ་ན་ཉིད་དུ་ཕྱག་རྒྱ་ཆེན་
པོ་གཉུག་མ་ལྷན་ཅིག་སྐྱེས་པའི་ཡེ་ཤེས་ལ་མཉམ་པར་འཇོག་པའོ། །
རྫུན་དུ་སྨྲ་བར་གསུངས་པ་ནི་ལས་ཀྱི་རིགས་ཀྱི་དམ་ཚིག་སྟེ། ཕྱི་གཞན་
གྱི་སྲོག་སྐྱབས་པ་སོགས་ཀྱི་དོན་དུ་རྫུན་དུ་སྨྲ་བ་དང་།
བྱའི་ཁམས་དབང་དང་འཚམས་པར་ཐེག་པ་གསུམ་སྟོན་པ་དང་། དེ་

ཁོ་ན་ཉིད་དུ་བདག་དང་སེམས་ཅན་ཐམས་ཅད་དོན་དམ་པར་རང་
བཞིན་གྱིས་མ་གྲུབ་པས་དམིགས་པ་མེད་བཞིན་ཏུ། བདག་གིས་སེམས་
ཅན་རྣམས་འཁོར་བ་ལས་བསྒྲལ་བར་བྱའོ། །ཞེས་བདེན་མེད་ཀྱི་ཚིག་
བསྟན་པའོ། །ཤ་ལྔ་དང་ཆང་དང་ཡུལ་ཀུན་བསྟེན་པར་གསུངས་པ་དེ་
བཞིན་གཤེགས་པ་འཁོར་ལོའི་རིགས་ཀྱི་དམ་ཚིག་སྟེ། ཕྱི་རྟོགས་གོམས་
ཀྱི་གདེང་དང་ལྡན་པ་ལ་གཙང་རྨེའི་རྟོག་པ་རོ་མཉམ་པར་ལྟ་བའི་
སླད་དུ་དམ་ཚིག་གི་རྫས་ཤ་ལྔ་དང་། ཆང་དང་། བདུད་རྩི་ལྔ་དང་།
གཟུགས་སོགས་ཡུལ་རྣམས་བསྟེན་པ་དང་། ནང་ཤ་ལྔ་དབང་ལྔའི་
དྭངས་མ་འཆིང་བ་དང་། ཆང་ཡས་འབབས་ལྷན་སྐྱེས་ཞུ་བདེ་འཛག་
མེད་དུ་འཆིང་བ་དང་། བདུད་རྩི་ལྔ་འབྱུང་ལྔའི་དྭངས་མ་འཆིང་བ་
དང་། ཡུལ་བཤང་གཅི་ཁུ་བའི་དྭངས་མ་ལྟེ་བར་ལུགས་ལྡོག་ཏུ་བརྟན་
པ་དང་། དེ་ཁོ་ན་ཉིད་དུ་རྣམ་རྟོག་དྲ་བའི་ས་བོན་གྱི་ཚོགས་ཐམས་
ཅད་རྣམ་པར་མི་རྟོག་པས་བཟའ་བའོ། །དེ་ལྟར་བརྗོད་བྱའི་དོན་རེ་རེ་
ལའང་དགོངས་གཞི་ཕྱི་ནང་གསང་གསུམ་སོ་སོར་ཕྱེས་ཏེ་གོ་རིམ་མ་
ཉམས་པར་སྤྱོད་པ་ནི་བླ་མེད་རྡོ་རྗེ་ཐེག་པའི་ལུགས་ཀྱི་རིགས་ལྔའི་
དམ་ཚིག་ཡིན་ནོ། །
གསུམ་པ་རྩ་བའི་ལྟུང་བ་བཤད་པ་ལ་གཉིས། བསྟན་པ།
བཤད་པའོ། །དང་པོ་ནི།
རྩ་བའི་ལྟུང་བ་བཅུ་བཞི་བསྟན་པ་ནི། །
ཞེས་པ་སྟེ། རྩ་བའི་ལྟུང་བ་ཞེས་པ། དཔེར་ན་ལྗོན་ཤིང་གི་རྩ་བ་
དང་འདྲ་སྟེ། བརྟན་ན་ཡལ་ག་ལོ་འདབ་ཐམས་ཅད་རྒྱས་ལ། ཉམས་ན་

རྩ་བ་ནས་འགྱེལ་བ་ལྟར། འདི་ཡང་བསྲུང་ན་ལམ་དང་འབྲས་བུའི་
ཡོན་ཏན་ཐམས་ཅད་བསྐྱེད་པའི་རྩ་བ་དང་། ཉམས་ན་མནར་མེད་ཡ་
ང་བའི་གནས་སུ་ལྷུང་ནས་ཐར་པའི་གོ་སྐབས་མེད་པར་སྡུག་བསྔལ་
ཐམས་ཅད་ཀྱི་རྩ་བར་ཡང་འགྱུར་ཏེ། ། དེ་ལྟར་ན་བདག་ལེགས་སུ་
འདོད་པ་རྣམས་ཀྱིས་ནི་དྲན་ཤེས་བག་ཡོད་གསུམ་གྱི་སྒོ་ནས་མིག་གི་
དབང་པོ་ལས་ཀྱང་གཅེས་པར་བསྲུང་དགོས་ལ། དབྱེ་བ་བཅུ་བཞིའོ། །
གཉིས་པ་རྒྱས་པར་བཤད་པ་ལ་བཅུ་བཞི་སྟེ། དེ་ལས་དང་
པོ་ནི།
སློབ་དཔོན་རྣམ་གསུམ་སྙིང་ནས་སྨོད་པ་དང་།།
བརྙས་དང་ཐུགས་དཀྲུགས་ལྟུང་བའི་སྒོ་ཀུན་ལས། །
ཤིན་ཏུ་ལྕི་ཕྱིར་འདི་ཉིད་དང་པོར་བཤད། །
ཅེས་པ་སྟེ། རང་ཉིད་ལ་དབང་བསྐུར་བ། རྒྱུད་བཤད་པ། མན་
ངག་སྟོན་པའི་སློབ་དཔོན་རྣམ་གསུམ་གང་ཡང་རུང་བ་ལ་སྙིང་ནས་
སྨ་འབེབས་པར་འདོད་བས་ལྐོག་ཏུ་སྨོད་པ་དང་། དངོས་སུ་ལུས་ངག་
གིས་མི་གུས་པའི་རྣམ་འགྱུར་སྟོན་ནས་བརྙས་པ་དང་། རང་ཉིད་ཀྱིས་
བྱ་བ་མ་ཡིན་པ་ལ་སྤྱོད་པའམ། བླ་མའི་འཁོར་ལ་འཚེ་བ་སོགས་ཀྱིས་
ཐུགས་དཀྲུགས་པ་སོགས་རྗེས་བཤད་ཀྱི་སྦྱོར་བ་བདུན་ཚང་ན་རྩ་ལྟུང་
དུ་འགྱུར་བས། དེ་ནི་རྩ་བའི་ལྟུང་བ་བཅུ་བཞིའི་ནང་ནས་ཉེས་པ་ཤིན་
ཏུ་ལྕི་བས་འདི་ཉིད་དང་པོར་བཤད་པ་ཡིན་ནོ། །གལ་སྲིད་འདི་ལས་
ཉམས་ན་དེ་ནས་བཟུང་སྟེ་སྒོམ་སྒྲུབ་ཅི་བྱས་པ་ཐམས་ཅད་ལྟུང་བྱེད་
འབའ་ཞིག་པ་ཡིན་པས་ཤིན་ཏུ་ནས་ཀྱང་གཟབ་པར་བྱའོ།།

གཉིས་པ་ནི།
བླང་དོར་གནས་སྟོན་བདེ་བར་གཤེགས་པའི་བཀའ།།
བླ་མས་གསུངས་ཤིང་རང་གིས་གོ་བཞིན་ཏུ།།
ཁྱད་གསོད་མི་མཐུན་སྤྱོད་འབྲེལ་བཀའ་འདས་གཉིས། །
ཞེས་པ་སྟེ། གདུལ་བྱ་ལ་བླང་དོར་གྱི་གནས་སྟོན་པ་སྡེ་སྣོད་གསུམ་
དང་རྒྱུད་སྡེ་བཞིས་བསྡུས་པ་བདེ་བར་གཤེགས་པའི་བཀའ་ལས་
གསུངས་པའི་དོན་རྣམས་བླ་མས་གསུངས་ཤིང་། རང་གིས་ཀྱང་དེའི་
དོན་གོ་བཞིན་ཏུ། ཁྱད་དུ་གསོད་ནས་སྡོམ་བ་གསུམ་གང་ཡང་རུང་
བའི་བསླབ་པ་དང་མི་མཐུན་པར་སྤྱོད་པའམ། དེ་དང་འབྲེལ་པ་
གཞན་ལ་བསྟན་ཀྱང་རུང་སྟེ་རྩ་ལྟུང་གཉིས་པར་འགྱུར་རོ།།
གསུམ་པ་ནི།།
སྤྱི་རིང་ཉེ་དང་ནང་འདྲེས་སྤུན་ལ་ཁྲོས། །
འཁོན་འཛིན་ཕྲག་དོག་བརྙས་སོགས་གསུམ་པའོ། ། །
ཞེས་པ་སྟེ། སྤྱིའི་མཆེད་སེམས་ཅན་ཐམས་ཅད། རིང་བའི་མཆེད་
རྒྱལ་བའི་བསྟན་པ་ལ་ཞུགས་སོ་འཚལ། ཉེ་བའི་མཆེད་སྔགས་ཀྱི་ཐེག་
པ་ལ་ཞུགས་པ། དེ་ལས་ཀྱང་ཁྱད་པར་དུ་ནང་འདྲེས་པའི་མཆེད་བླ་མ་
གཅིག་གིས་བསྡུས་པ་ཕ་གཅིག་པ་དང་། དེའི་ཤུགས་ཀྱིས་དཀྱིལ་
འཁོར་གཅིག་གིས་བསྡུས་པ་མ་གཅིག་པ་དང་། གཉིས་ཀས་བསྡུས་པ་
ཕ་མ་གཉིས་ཀ་གཅིག་པའི་སྤུན་ཏེ། དེའང་དབང་ཐོབ་པའི་དུས་སྔ་ཕྱི་
ཡོད་ན་སྤུན་རྒན་གཞོན་དང་། དུས་མཉམ་དུ་ཐོབ་ན་མཚེ་མ་ལྟ་བུ་
ཡིན་པས། སྤུན་དེ་དག་སྔ་མ་སྔ་མ་ལས་ཕྱི་མ་ཕྱི་མ་ཉེས་པ་ལྕི་ཞིང་། དེ་

ལྟར་ན་སྤུན་དེ་རྣམས་ལ་ཡིད་ཀྱིས་ཁྲོས་ཤིང་། ཞེ་ལ་འཁོན་འཛིན་པ་
དང་། ཕྲག་དོག་གི་བསམ་པས་ལུས་ངག་གིས་བརྙས་པ་དང་། ཚིག་
རྩུབ་སྨྲ་བས་དེའི་སེམས་སུན་འབྱིན་པ་རྣམས་རྩ་ལྟུང་གསུམ་པའོ།།
བཞི་པ་ནི།
སེམས་ཅན་བདེ་བ་ཀུན་དང་བྲལ་ན་བསམ། །
སྙིང་ནས་བྱམས་པ་བཏང་བ་བཞི་པའོ། །
ཞེས་པ་སྟེ། ཡུལ་སེམས་ཅན་གང་ཡང་རུང་བ་གཅིག་ལ་དམིགས་
ནས། འདི་བདེ་བ་དང་བྲལ་སྡུག་བསྔལ་དང་འཕྲད་ན་ཅི་མ་རུང་སྙམ་
དུ་བསམ་པས་སྙིང་ནས་བྱམས་པ་བཏང་བ་རྩ་ལྟུང་བཞི་པའོ། །
ལྔ་པ་ནི།
འདོད་ཆགས་སེམས་ཀྱིས་གནས་སྐབས་མ་ཡིན་པར།།
བསམ་བཞིན་ཁུ་བ་འབྱིན་དང་སེམས་ཅན་ལ། །
བྱང་ཆུབ་སེམས་བསྐྱེད་བཏང་བ་ལྔ་པ་ཡིན།།
ཞེས་པ་སྟེ། འདོད་ཆགས་ཀྱི་སེམས་ཀྱིས་བསླབ་པ་ཁྱད་དུ་གསོད་
ནས་གནང་བའི་གནས་སྐབས་བདུན་མ་ཡིན་པར་བསམ་བཞིན་ཏུ་ཁུ་
བ་འབྱིན་པས་རྟེན་བྱང་ཆུབ་ཀྱི་སེམས་ཉམས་པར་བྱེད་པའམ། སེམས་
ཅན་ལ་དམིགས་ནས་སྨོན་འཇུག་གིས་བསྡུས་པའི་བརྟེན་པ་བྱང་ཆུབ་
ཀྱི་སེམས་བཏང་བ་ན་རྩ་ལྟུང་ལྔ་པའོ། །དེ་ལ་འདིར་གཙོ་ཆེ་བ་ནི་སྔ་མ་
ཁུ་བ་འབྱིན་པ་བཟུང་དགོས་ཏེ། རབ་ཏུ་བྱུང་བ་རྣམས་ཀྱིས་སྤྱོད་ན་
ཕམ་ལྷག་གང་རུང་ཡང་འབྱུང་བས། དེ་ལྟར་ན་རྩ་ལྟུང་ལྔ་པའང་
འབྱུང་བར་མ་ཟད། བདེ་གཤེགས་བཀའ་འདས་ཀྱི་རྩ་ལྟུང་ཡང་འབྱུང་

བས་བག་ཡོད་པར་མཛོད། གནང་བའི་སྐབས་བདུན་ནི། གསང་བའི་
དབང་དང་གསུམ་པ་དང་། །རོ་མཉམ་པ་དང་ལྷ་མཆོད་དང་། །རིགས་
བརྒྱད་སྤེལ་དང་རིལ་བུ་དང་། །འཆི་ལྟས་བརྟག་པའི་དུས་ཡིན་ཏེ།
ཞེས་སོ། །
དྲུག་པ་ནི། 
ལམ་འཚོལ་མུ་སྟེགས་ལམ་ཞུགས་ཉན་རང་དང་།།
ལམ་ཆེན་ཐེག་ཆེན་གྲུབ་མཐར་སྨོད་ན་དྲུག། །
ཅེས་པ་སྟེ། ངན་འགྲོ་ལས་ཐར་བའི་ཐབས་ཀྱི་ལམ་འཚོལ་བ་མུ་
སྟེགས་ཁ་ཅིག་དང་། འཁོར་བ་ལས་ངེས་པར་འབྱུང་བའི་ལམ་ལ་
ཞུགས་པ་ཉན་རང་གཉིས་དང་། མཐའ་གཉིས་ལས་ངེས་པར་འབྱུང་
བའི་ལམ་ཆེན་པོ་ལ་ཞུགས་པ་ཐེག་པ་ཆེན་པོའི་གྲུབ་མཐའ་ལ། ལམ་
གོང་མ་ལ་དྲང་བ་སོགས་ཀྱི་དགོས་པ་མེད་པར་སྡང་སེམས་ཀྱིས་སྨད་
ན་རྩ་ལྟུང་དྲུག་པའོ། །
བདུན་པ་ནི།
སྣོད་དང་ཆོ་ག་མ་བྱས་མ་རྫོགས་དང་། །
ཉམས་དང་ཟབ་མོས་འཇིགས་ལྡང་གསང་སྒྲོགས་བདུན།།
ཞེས་པ་སྟེ། སྣོད་ཀྱིས་མ་སྨིན་པ་ལོག་སྲེད་ཅན་ཏེ་རྒྱུས་མ་སྨིན་པ་
དང་། ཆོ་ག་མ་བྱས་པས་མ་སྨིན་པ་བུམ་དབང་མ་ཐོབ་པ་དང་། ཆོ་ག་
མ་རྫོགས་པས་མ་སྨིན་པ་དབང་གོང་མ་གསུམ་མ་ཐོབ་པ་དང་། དབང་
ཐོབ་ཀྱང་རྩ་ལྟུང་གིས་ཉམས་པ་དང་། ཆོས་ཟབ་མོས་འཇིགས་པ་ཉན་
རང་སོགས་ནི་རྐྱེན་གྱིས་མ་སྨིན་པ་སྟེ་ཡུལ་ལྔ་པོ་དེ་ལ་གསང་སྔགས་ཀྱི་

ཐུན་མོང་མ་ཡིན་པའི་རྫས་དང་སྤྱོད་པ་དང་ཟབ་དོན་གྱི་གསང་བ་
བསྒྲགས་པ། དེས་ཀྱང་གོ་ཞིང་མ་དད་ན་རྩ་ལྟུང་བདུན་པའོ། །
བརྒྱད་པ་ནི།
ཕུང་ལྔ་སངས་རྒྱས་ལྔ་ལ་བརྙས་པ་ཡིས། །
སྨོད་དང་གདུང་བ་བསྐྱེད་ན་བརྒྱུད་པ་ཡིན།།
ཞེས་པ་སྟེ། ཕུང་པོ་ལྔ་སངས་རྒྱས་ལྔའི་རང་བཞིན་ཏུ་བསྒོམ་
དགོས་པ་ལ། དེ་ལས་བཟློག་སྟེ་རང་གི་ལུས་མི་གཙང་བའོ་ཞེས་བརྙས་
པའི་སྒོ་ནས་ངག་གིས་སྨོད་པ་དང་། ལྷའི་ཁྱད་པར་སྒྲུབ་པ་སོགས་ཀྱི་
དགོས་པ་མེད་པར་དཀའ་ཐུབ་ཀྱིས་གདུང་བ་དང༌། མུ་སྟེགས་བྱེད་
ལྟར་ཡན་ལག་གཅོད་པ་སོགས་སྡུག་བསྔལ་གྱིས་གདུང་བ་བསྐྱེད་ན་རྩ་
ལྟུང་བརྒྱད་པའོ།།
དགུ་པ་ནི། །
གཞི་ལམ་འབྲས་བུའི་རང་བཞིན་དག་པ་ལ། །
དཀྲི་བར་ཐེ་ཚོམ་ཟ་བ་དགུ་པར་བཤད།།
ཅེས་པ་སྟེ། གཞི་ལམ་འབྲས་བུའི་ཆོས་ཐམས་ཅད་དོན་དམ་པ་
རང་བཞིན་གྱིས་གྲུབ་པ་མེད་པས་རྣམ་པ་དག་པ་འོད་གསལ་སྤྲོས་པ་
ཐམས་ཅད་དང་བྲལ་བ་གནས་ལུགས་ཀྱི་དོན་ལ་དཀྲི་བ་ན། འདི་ཡིན་
ནམ་མིན་ནམ་སྙམ་པའི་ཐེ་ཚོམ་གྱིས་ཡིད་མ་ཆེས་ན་རྩ་ལྟུང་དགུ་པའོ།
བཅུ་པ་ནི།
བསྒྲལ་བའི་ཞིང་བཅུ་ཚང་བ་ནུས་བཞིན་ཏུ།།

མི་སྒྲོལ་བ་དང་བྱམས་པ་བྱེད་ན་བཅུ།།
ཞེས་པ་སྟེ། སྤྱིར་བསྟན་པ་ལ་གནོད་པ་དཀོན་མཆོག་གསུམ་གྱི་སྐུ་
དགྲ་དང་། ཁྱད་པར་རང་ཉིད་ཀྱི་བླ་མའི་སྐུ་དགྲ། སྔགས་ཀྱི་དམ་ཚིག་
ཉམས་པ་གསོ་བར་མི་བྱེད་པ། སྔགས་ཀྱི་ལྟ་སྤྱོད་ལ་ཞུགས་ནས་དེ་ལ་
ལོག་ལྟ་སྐྱེས་ནས་སྤངས་པ། བླ་མ་དང་མཆེད་ལ་ཞེ་སྡང་ཞིང་འཁུ་བ།
སྔགས་སྤྱོད་ལ་འདུ་བར་མི་དབང་བ་རྐུ་ཐབས་ཀྱིས་འདུ་ནས་ནང་དུ་
འོང་བ། སེམས་ཅན་ཡོངས་ལ་གནོད་པ། དམ་ཚིག་དང་ལྡན་པའི་
དགྲར་གྱུར་པ། མི་དགེ་བ་ཁོ་ན་སྤྱོད་པ་ངན་པའི་ངང་ཚུལ་ཅན་ཏེ་
སྡུག་བསྔལ་གྱི་རྒྱུ་ལ་སྤྱོད་པ་དགུ་དང་། སྡུག་བསྔལ་དངོས་ལ་སྤྱོད་པ་
ངན་སོང་གསུམ་གཅིག་ཏུ་བསྡམས་པས་བཅུ་སྟེ། དེ་དག་མངོན་སྤྱོད་
ཀྱིས་བསྒྲལ་ནུས་བཞིན་ཏུ་མི་སྒྲོལ་བ་དང་། དེ་ལས་ཀྱང་བསྒྲལ་བའི་
ཞིང་བཅུ་པོ་དེ་རྣམས་ལ་ལུས་ངག་གིས་མཛའ་བོར་བྱས་ནས་ཐ་མལ་
པའི་བྱམས་པ་བྱེད་ན་རྩ་ལྟུང་བཅུ་པའོ། །
བཅུ་གཅིག་པ་ནི།
མིང་སོགས་བྲལ་ལ་དངོས་དང་དངོས་མེད་རྟོགས། །
རྟོག་གེས་འཇལ་བར་བྱེད་ན་བཅུ་གཅིག་པའོ། །
ཞེས་པ་སྟེ། མིང་དང་མཚན་མ་སོགས་སྤྲོས་པའི་མཐའ་ཐམས་
ཅད་དང་བྲལ་བ་སྟོང་པ་ཉིད་ཀྱི་དོན་ལ་དངོས་པོ་དང་། དངོས་མེད་
ཀྱི་མཐའ་གང་རུང་གཅིག་རྟོགས་ནས་རྟོག་གེའི་རིགས་པས་སྒྲོ་སྐུར་
གྱིས་འཇལ་བར་བྱེད་ན་རྩ་ལྟུང་བཅུ་གཅིག་པའོ། །
བཅུ་གཉིས་པ་ནི།

དད་གསུམ་ལྡན་པའི་སེམས་ཅན་དོན་མི་བྱེད། །
སེམས་མི་བསྲུང་དང་བསླུ་བ་བཅུ་གཉིས་པ། །
ཞེས་པ་སྟེ། བླ་མ་དང་དཀོན་མཆོག་གི་ཡོན་ཏན་ལ་སྤྲོ་བ་དང་
བའི་དད་པ། དེ་དོན་དུ་གཉེར་བས་འདོད་པའི་དད་པ། དེ་དང་དེས་
བསྟན་པའི་ཆོས་ལ་ཐེ་ཚོམ་དང་བྲལ་བས་ཡིད་ཆེས་པའི་དད་པ་
གསུམ་དང་ལྡན་པའི་སེམས་ཅན་ལ་ཆོས་སྟོན་པ་སོགས་དེའི་དོན་མི་
བྱེད་པ་དང་། དེའི་སེམས་མི་བསྲུང་བར་ཚིག་རླངས་པོ་བརྗོད་པའམ།
རང་གི་སྤྱོད་ངན་བསྟན་པ་དང་། གཡོ་སྒྱུས་བསླུ་བ་རྣམས་གང་ཡང་
རུང་བས་ཡིད་སུན་འབྱིན་པ་ནི་རྩ་ལྟུང་བཅུ་གཉིས་པའོ། ། །
བཅུ་གསུམ་པ་ནི།
སྐབས་བབས་ཡོ་བྱད་ལོངས་སྤྱོད་དམ་ཚིག་རྫས། །་
དུས་ཚོད་འབྲེལ་གང་མི་བསྟེན་བཅུ་གསུམ་པ།།
ཞེས་པ་སྟེ། ཚོགས་ཀྱི་འཁོར་ལོའམ་དཔའ་བོ་དང་དཔའ་མོའི་
དགའ་སྟོན་སོགས་སྔགས་སྤྱོད་ཀྱི་སྐབས་སུ་བབས་པ་རྡོར་དྲིལ་གོས་
རྒྱུན་སོགས་བཅང་བར་འོས་པའི་ཡོ་བྱད་དང་། ཤ་ལྔ་བདུད་རྩི་ལྔ་ཆང་
སོགས་ལོངས་སྤྱོད་པར་འོས་པའི་དམ་ཚིག་གི་རྫས་རྣམས། རང་ཉིད་
རྟོགས་གོམས་དང་ལྡན་པ་སོགས་དུས་ཚོད་དང་འབྲེལ་ཀྱང་ཉན་ཐོས་
ཀྱི་བསླབ་པ་ལ་འཆེལ་ནས་མི་གཙང་བ་དང་ཉེས་དམིགས་ཀྱི་བསམ་
པས་མི་བསྟེན་པ་རྩ་ལྟུང་བཅུ་གསུམ་པའོ། །
བཅུ་བཞི་པ་ནི། །
སྤྱི་དང་བྱེ་བྲག་ལ་ལྟོས་ཤེས་རབ་མ། །

ངོས་ལྐོག་སྙིང་ཚིམ་སྨད་གོ་བཅུ་བཞི་པ།།
ཞེས་པ་སྟེ། བུད་མེད་ཀྱི་རིགས་འདི་རྣམས་གཡོ་སྒྱུ་ཆེའོ་ཞེས་པ་ལྟ་
བུ་སྤྱི་ལ་ལྟོས་ནས་སྨོད་པ་དང་། བྱེ་བྲག་ལ་ལྟོས་པ་རང་གི་བསྟེན་བྱར་
འོས་པའི་ཤེས་རབ་མ་སོགས་ལ་ངོས་ནས་སམ། ལྐོག་ཏུའང་རུང་སྟེ། དེ་
དག་གི་སྐྱོན་བརྗོད་པའི་སྒོ་ནས་སྙིང་ཚིམ་པར་སྨོད་པ་ཡུལ་དེས་གོ་ན་
རྩ་ལྟུང་བཅུ་བཞི་པའོ། །དེ་ཡང་བླ་མེད་ཀྱི་སྡོམ་པ་དང་མི་ལྡན་པ་ཞིག་
དགོས་ཏེ། དེ་ལྟར་མིན་ན་རྩ་ལྟུང་དང་པོའམ་གསུམ་པར་འགྱུར་རོ།།
བཞི་པ་ཡན་ལག་སྦོམ་པོའི་ལྟུང་བ་བཤད་པ་ལ་གསུམ།
བསྟན་པ། བཤད་པ། དོན་བསྡུ་བའོ། །དང་པོ་ནི།
ད་ནི་ཡན་ལག་སྦོམ་པོའི་ལྟུང་བ་བཤད།།
ཅེས་པ་སྟེ། སྔར་བཤད་པའི་རྩ་ལྟུང་གི་རྗེས་སུ་མཐུན་པས་ཡན་
ལག་དང་། སྡོམ་པ་གཏོང་བྱེད་ཀྱི་རྒྱུ་མ་ཡིན་ཀྱང་། དངོས་གྲུབ་འགྲུབ་
པ་ལ་གེགས་བྱེད་པས་ཉེས་པ་ལྕི་བས་སྦོམ་པོ་ཞེས་བྱ་སྟེ།
ཤིང་གི་ཡལ་ག་རགས་པ་ཆད་པ་ལྟར་རོ། །
གཉིས་པ་ལ་གཉིས། སྦོམ་པོ་བརྒྱད་བཤད་དང་། འཆད་
ཚུལ་གྱི་རྣམ་གྲངས་གཞན་བཤད་པའོ། །དང་པོ་ནི།
དབང་དང་དམ་ཚིག་མ་སྨིན་རིག་མ་བསྟན། །
ཚོགས་ཀྱི་འཁོར་ལོའི་དུས་སུ་ལུས་ངག་རྩོད།།
མ་གསུངས་རིག་མར་རང་སྟོབས་བདུད་རྩི་ལེན།།
སྣོད་ལྡན་སློབ་མར་གསང་སྔགས་མི་སྟོན་དང་།། །
དད་ལྡན་ཆོས་འདྲི་བ་ལ་ཆོས་གཞན་སྟོན།།

ཉན་ཐོས་ནང་དུ་ཞག་བདུན་ལོངས་པར་བསྡད།།
རྣལ་འབྱོར་ཡེ་ཤེས་མི་ལྡན་སྔགས་པར་རློམས། །
སྣོད་མིན་ལ་བཤད་ཡན་ལག་ལྟུང་བ་བརྒྱད།།
ཅེས་པ་སྟེ། དབང་གིས་རྒྱུད་མ་སྨིན་པ་དང་དམ་ཚིག་དང་མི་ལྡན་
པའི་རིག་མ་བསྟན་པ་དང་ཚོགས་ཀྱི་འཁོར་ལོའི་དུས་སུ་བླ་མ་དང་
མཆེད་ལ་ཀུ་རེ་སོགས་ལུས་ངག་གིས་རྩོད་པ་དང་། རྒྱུད་ནས་མ་
གསུངས་པའི་རིག་མ་མཚན་ཉིད་དང་མི་ལྡན་པའམ། སྔགས་ཀྱི་ཆོ་ག་
བཞིན་ཏུ་མ་བྱས་པར་རང་སྟོབས་ཀྱིས་རིལ་བུ་སོགས་ཀྱི་རྒྱུ་བདུད་རྩི་
ལེན་པ་དང་། གསང་སྔགས་ཀྱི་སྣོད་དང་ལྡན་ཞིང་དོན་གཉེར་ཅན་གྱི་
སློབ་མ་ལ་གསང་སྔགས་ཀྱི་ཆོས་དཔེ་མཁྱུད་ཀྱིས་མི་སྟོན་པ་དང་། དད་
པ་དང་ལྡན་པས་ཆོས་དོན་གཉེར་གྱིས་འབྲི་བ་ལ་ཆོས་དེ་མི་བཤད་
པར་ཆོས་གཞན་སྟོན་པ་དང་། སྔགས་ཀྱི་ལྟ་སྤྱོད་ལ་སྐུར་པ་འདེབས་པ་
ཉན་ཐོས་དངོས་སམ། དེ་དང་འདྲ་བའི་ནང་དུ་ཞག་བདུན་ལོངས་
པར་བསྡད་པ་དང་། རྣལ་འབྱོར་པར་རང་ཉིད་དེ་ཁོ་ན་ཉིད་ཀྱི་ཡེ་
ཤེས་དང་མི་ལྡན་པར་སྔགས་ཀྱི་རྡོ་རྗེ་འཛིན་པར་རློམ་པ་དང་། ཚོགས་
བཤད་ཙམ་ལས་སློབ་བཤད་བསྟན་པའི་སྣོད་མ་ཡིན་པ་ལ་ཟབ་དོན་
བཤད་པ་དང་བརྒྱུད་པའོ། །
གཉིས་པ་ནི།
བསྙེན་སོགས་མ་བྱས་དབང་རབ་ལས་ལ་འཇུག །
ཕྱི་ཆོས་མོས་ལ་ལུས་ཀྱི་ཕྱག་རྒྱུ་བསྟན། །
སྡོམ་པ་གཉིས་ཀྱི་བཅས་ལས་དགོས་མེད་འདའ།།

ཞེས་པ་སྟེ།་བསྙེན་པ་སོགས་མ་བྱས་པར་དབང་བསྐུར་རབ་
གནས་སྦྱིན་སྲེག་སོགས་ཀྱི་ལས་ལ་འཇུག་པ་དང་། སྤྱིར་སྔགས་ཀྱི་སྣོད་
དང་ལྡན་ཡང་ཕྱིའི་ཆོས་ལ་མོས་པ་ཆེ་བའི་རིགས་ལ་དགོས་པ་མེད་
པར་ལུས་ཀྱི་ཕྱག་རྒྱ་འཁྲུལ་འཁོར་སོགས་སྟོན་པ་དང་ཆང་འཐུང་བ་
དང་ཕྱི་དྲོའི་ཁ་ཟས་ཟ་བ་ལྟ་བུ་སྡོམ་པ་འོག་མ་གཉིས་ཀྱི་བཅས་པ་
ལས་དགོས་མེད་དུ་འདའ་བའོ། །
གསུམ་པ་ནི།
ཞེས་སོགས་སྦོམ་པོའི་ལྟུང་བ་དུ་མ་རྣམས། །
ཡོད་ཀྱང་ཉེས་པ་ཆུང་ཞེས་དུས་འཁོར་བཤད། །
ཅེས་པ་སྟེ། འགྲེལ་ཆེན་ལས། ལྟུང་བ་སྦོམ་པོ་རྣམས་ནི་དུ་མ་སྟེ། དེ་
རྣམས་ལ་ཆད་བ་ཤིན་ཏུ་ཆུང་བར་འགྱུར་རོ། །ཞེས་པ་ནི་ངེས་པའོ། །
ཞེས་སོ། །
ལྔ་པ་ཁྱད་པར་སྔ་འགྱུར་རྫོགས་པ་ཆེན་པོའི་ལུགས་བཤད་
པ་ལ་གཉིས། མདོར་བསྟན་པ། རྒྱས་པར་བཤད་པའོ། །དང་པོ་
ཁྱད་པར་སྔ་འགྱུར་རྫོགས་པ་ཆེན་པོའི་སྲོལ། །
ཞེས་པ་སྟེ། གསར་མའི་རྒྱུད་གཞུང་རྣམས་སུ་མ་གྲགས་པས་ན་
ཁྱད་པར་བ་སྟེ། དེ་ཡང་རྫོགས་པ་ཆེན་པོས་མཚོན་སྔ་འགྱུར་གྱི་རྒྱུད་
རྣམས་ལས་འབྱུང་བའི་ལུགས་སྲོལ་དག་འཆད་པར་བྱའོ།།
གཉིས་པ་ལ་གསུམ། རྩ་བའི་དམ་ཚིག་དང༌། ཡན་ལག་གི་
དམ་ཚིག་དང་། གཞུང་གིས་མ་ཟིན་ཀྱང་ལྷག་པའི་དམ་ཚིག་ཉི་

ཤུ་འགྲེལ་པས་ཁ་སྐོང་སྟེ་བཤད་པའོ། །དང་པོ་ནི།
རྩ་བ་བླ་མའི་སྐུ་གསུང་ཐུགས་གསུམ་ལ། །
དགུ་དགུ་ཕྱེ་བ་ཉི་ཤུ་རྩ་བདུན་དང་། །
ཞེས་པ་སྟེ། རྩ་བ་བླ་མའི་སྐུ་གསུང་ཐུགས་ཀྱི་དམ་ཚིག་གསུམ་ལ་
ཕྱི་ནང་གསང་བ་གསུམ་གསུམ་དང་། དེ་རེ་རེ་ལའང་གསུམ་གསུམ་དུ་
ཕྱེ་བས་ཉི་ཤུ་རྩ་བདུན་དུ་འགྱུར་བ་ལས། དང་པོ་སྐུའི་དམ་ཚིག་གསུམ་
ཚན་གསུམ་ལས། ཕྱིའི་གསུམ་ནི། མ་བྱིན་ལེན། མི་ཚངས་སྤྱོད། སྲོག་
གཅོད་པ་གསུམ་དང་། ནང་གི་གསུམ་ནི། ཕ་མ་དང་རྡོ་རྗེའི་སྤུན་སྲིང་
ལ་བརྙས་པ་དང་། ཆོས་དང་གང་ཟག་ལ་བརྙས་པ་དང་། རང་ལུས་ལ་
རྡེག་འཚོག་དང་དཀའ་ཐུབ་ཀྱིས་གདུང་བ་གསུམ་དང་། གསང་བའི་
གསུམ་ནི། རྡོ་རྗེའི་སྤུན་ལ་རྡེག་པའམ་རྡེག་པར་གཟས་པ་དང་། བླ་
མའི་ཡུམ་ལ་གཙེས་པ་དང༌། བླ་མའི་སྐུའི་གྲིབ་མ་འགོངས་པ་དང་།
སྤྱན་སྔར་བག་མེད་ཀྱི་སྤྱོད་པ་དང་གསུམ་སྟེ་དེ་རྣམས་སྤང་བར་བྱའོ། །
གསུང་གི་དམ་ཚིག་དགུ་ལ། ཕྱིའི་གསུམ་ནི། རྫུན། ཕྲ་མ། ཚིག་རྩུབ་སྨྲ་བ་
དང་། ནང་གི་གསུམ་ནི། གཞན་གྱིས་ཆོས་འཆད་པ། དོན་ཡིད་ལ་
བསམ་པ། གནས་ལུགས་བསྒོམ་པ་ལ་གཤེ་བ་དང་། གསང་བའི་གསུམ་
ནི། རྡོ་རྗེ་མཆེད་ཀྱི་ཚིག བླ་མའི་ཡུམ་དང་ཉེ་འཁོར་གྱི་ཚིག །བླ་མའི་
གསུང་གཅོག་པ་རྣམས་སྤང་བའོ། །གསུམ་པ་ཐུགས་ཀྱི་དམ་ཚིག་དགུ་
ལ༑ ཕྱིའི་གསུམ་ནི། བརྣབས་སེམས། གནོད་སེམས། ལོག་ལྟ་དང་། ནང་
གི་གསུམ་ནི། སྤྱོད་པ་ལོག་པ་ལ་བག་མེད། སྒོམ་པ་ལོག་པ་བྱིང་རྒོད། ལྟ་
བ་ལོག་པ་རྟག་ཆད་དུ་འཛིན་པ་དང་། གསང་བའི་གསུམ་ནི། ཉིན་

ཞག་གི་ཐུན་རེ་རེ་བཞིན་ཏུ་ལྟ་སྒོམ་སྤྱོད་གསུམ་ཡིད་ལ་མ་བྱས་པ་
དང་། ཡི་དམ་གྱི་ལྷ་ཡིད་ལ་མ་བྱས་པ་དང་། བླ་མའི་རྣལ་འབྱོར་དང་
མཆེད་ལྕམ་ལ་བརྩེ་གདུང་ཡིད་ལ་མ་བྱས་པ་རྣམས་སྤང་བའོ། །
་གཉིས་པ་ཡན་ལག་གི་དམ་ཚིག་བཤད་པ་ལ་གཉིས།
བསྟན་པ། བཤད་པའོ། །དང་པོ་ནི།
ཡན་ལག་དམ་ཚིག་ཉི་ཤུ་རྩ་ལྔ་ནི།།
ཞེས་པ་སྟེ་རྩ་བ་དེ་སྲུང་བའི་ཐབས་སམ་གྲོགས་སུ་གྱུར་པས་ན་
ཡན་ལག་དང་། དབྱེ་ན་ལྔ་ཚན་ལྔ་སྟེ་ཉེར་ལྔའོ། །
གཉིས་པ་ལ་ལྔ། སྤྱད་པར་བྱ་བ་ལྔ། མི་སྤང་བ་ལྔ། དང་དུ་
བླང་བ་ལྔ། ཤེས་པར་བྱ་བ་ལྔ། བསྒྲུབ་པར་བྱ་བ་ལྔའོ། །དང་པོ་
ཏ་ན་གྷ་ཎ་མ་བྱིན་ལེན་དང་རྫུན།།
ངག་འཁྱལ་རྣམས་ནི་སྤྱད་པར་བྱ་བ་ལ། ། །
ཞེས་པ་སྟེ། འདི་དག་རང་འཁྲིས་མེད་པར་རྟོགས་གོམས་ཀྱི་
གདིང་རྙེད་ན་གཞན་དོན་དུ་སྤྱད་པར་བྱ་སྟེ། དངོས་བསྟན་ལ་ཞིང་
བཅུ་སྒྲོལ་བའི་སྲོག་གཅོད་པ་ནས་སློབ་བུ་མ་རུངས་བའི་རྒྱུད་འཆོས་
བའི་ཕྱིར་ཞེ་གཅོད་ཀྱི་བརླང་ཚིག་སྨྲ་བའི་བར་དུའོ། །སྦས་དོན་ནི།
རླུང་དང་རྣམ་རྟོག་གཅོད་པའི་སྲོག་གཅོད། རླུང་བུམ་པ་ཅན་ཁ་སྦྱོར་
གྱིས་ཞུ་བདེ་འཛག་མེད་སྒྲུབ་པའི་འདོད་སྤྱོད། བཙུན་མོའི་ཤུ་ཀྲ་
བླངས་པའི་མ་བྱིན་ལེན། རང་བཞིན་གྱིས་མེད་པའི་འཁོར་བ་ལས་
འགྲོ་བ་སྒྲོལ་བའི་རྫུན། བརྗོད་མེད་ཀྱི་དོན་བརྗོད་པའི་བརླུང་ཚིག་

རྣམས་སོ། །
གཉིས་པ་ནི།
འདོད་ཆགས་ཞེ་སྡང་གཏི་མུག་ང་རྒྱལ་དང་།།
ཕྲག་དོག་ལྔ་ནི་མི་སྤངས་དམ་ཚིག་ལྔ། ། །
ཞེས་པ་སྟེ། དངོས་བསྟན་ལ་སྤྱིར་དུ་ཆོས་ཐམས་ཅད་རང་གི་ངོ་
བོས་སྟོང་པས་སྤང་བྱའི་རྫས་མ་གྲུབ་པའི་ཕྱིར་དང༌། ཁྱད་པར་དུ་
ཐབས་ཀྱི་ཟིན་ན་ཉོན་མོངས་པ་ལྔ་ཡེ་ནས་རིགས་ལྔའི་རང་བཞིན་
ཡིན་པས། མི་འཆིང་བར་མ་ཟད་རྣམ་པར་གྲོལ་བའི་མྱུར་ལམ་ཡིན་
པས་ན་མི་སྤང་བའོ། །སྦས་དོན་ནི། སྙིང་རྗེས་སེམས་ཅན་ལ་རྗེས་སུ་
ཆགས་པའི་འདོད་ཆགས་དང་། རང་རིག་པའི་ཡེ་ཤེས་ཀྱིས་ལོག་རྟོག་
འཇོམས་པའི་ཞེ་སྡང་། ཆོས་ཐམས་ཅད་མཉམ་ཉིད་དུ་རྟོགས་པས་
བླང་དོར་མེད་པའི་གཏི་མུག མཉམ་ཉིད་རྟོགས་པའི་ལྟ་བ་གཤོང་དུ་
མི་འབེབས་པའི་ང་རྒྱལ། གཉིས་འཛིན་གྱི་རྟོག་པ་མཉམ་ཉིད་ཀྱི་ཀློང་
དུ་མི་ཤོང་བའི་ཕྲག་དོག་རྣམས་རྟོགས་གོམས་ཀྱི་ཐབས་ཀྱིས་མི་སྤང་
བའོ། །
གསུམ་པ་ནི།
དྲི་ཆེན་དྲི་ཆུ་རཀྟ་མཱཾ་ས་དང་།།
རྡོ་རྗེ་ཟིལ་བ་དང་དུ་བླངས་པ་ལྔ།།
ཞེས་པ་སྟེ། དངོས་བསྟན་ཆོས་ཐམས་ཅད་མཉམ་ཉིད་དུ་རོལ་
བས་གཙང་རྨེའི་རྟོག་པ་མེད་པའི་ཕྱིར་དང་དུ་བླངས་པ་དང་། རིགས་
ལྔ་ཡེ་ཤེས་ལྔ་སྒྲུབ་པའི་དམ་རྫས་ཀྱང་ཡིན་ཏེ། རིམ་པ་ལྟར་རྣམ་སྣང་།

དོན་གྲུབ། སྣང་མཐའ། རིན་འབྱུང་། མི་བསྐྱོད་པ་རྣམས་གྲུབ་པའོ། །
སྦས་དོན་དུ་ཕུང་ལྔའི་དྭངས་མ་འཛག་མེད་དུ་འཆིང་བས་དང་དུ་
བླངས་པའོ། །
བཞི་པ་ནི།
ཕུང་ལྔ་འབྱུང་ལྔ་ཡུལ་ལྔ་དབང་པོ་ལྔ། །
་ཁ་དོག་ལྔ་རྣམས་ལྷ་རུ་ཤེས་པ་ལྔ།
ཞེས་པ་སྟེ། ཆོས་ཐམས་ཅད་ཡེ་ནས་སངས་རྒྱས་པས། ཕུང་ལྔ་
གཤེགས་པ་ལྔ། འབྱུང་ལྔ་ཡུམ་ལྔ། དབང་ཤེས་ལྔ་སེམས་དཔའ། ཡུལ་ལྔ་
སེམས་མ།ཁ་དོག་ལྔ་རིགས་ལྔ་ཡེ་ཤེས་ལྔའི་རང་བཞིན་ཏུ་ལྟ་བས་
གཏན་ལ་འབེབས་ཏེ། ། རྟོག་ཚོགས་ཐམས་ཅད་སྐུ་དང་ཡེ་ཤེས་ཀྱི་
དཀྱིལ་འཁོར་དུ་ཤེས་པར་བྱའོ། །
ལྔ་པ་ནི།
དེ་བཞིན་གཤེགས་དང་རྡོ་རྗེ་རིན་པོ་ཆེ། །
པདྨ་ལས་རིགས་བསྒྲུབ་བྱ་ལྔ་རྣམས་ནི།།
དུས་ཚོད་འབྲེལ་བའི་སྤྱོད་པས་དགོངས་པ་བླང་། །
ཞེས་པ་སྟེ། ཤེས་པར་བྱ་བའི་དམ་ཚིག་རྣམས་ལྟ་བས་ངེས་པ་རྙེད་
པ་ན་རྟོགས་གོམས་ཀྱི་སྦྱོར་བས་རིགས་ལྔ་པོ་རང་རྒྱུད་ལ་ཚུལ་བཞིན་
ཏུ་ཉམས་སུ་བླངས་ནས་བསྒྲུབ་པར་བྱའོ། །དེ་ཡང་ཤེས་པར་བྱ་བ་ལྟ་
བུའི་དམ་ཚིག་དེ་རྟོགས་ནས་བསྒྲུབ་པར་བྱ་བ་སྒོམ་པའི་དམ་ཚིག
སྤྱད་དང་མི་སྤུངས་དང་བླང་གསུམ་དངོས་བསྟན་ལྟར་ན་སྤྱོད་པའི་
དམ་ཚིག་སྟེ། དེ་ལྟར་ན་ལས་དང་པོ་པ་དང༌། ཉམས་མྱོང་ཅུང་ཟད་

སྐྱེས་པ་སོགས་དུས་ཚོད་དང་འབྲེལ་བར་དགོངས་པ་བླངས་ཏེ་སྤྱད་པ་
ལ་མཁས་པར་བྱའོ། །
གསུམ་པ་འགྲེལ་པས་ཁ་སྐོང་བ་ནི།
ཞི་རྒྱུད་ལས། གཞུང་དོན་ལྷག་པའི་དམ་ཚིག་ནི། །རབ་ཏུ་ལྷག་
པར་བསྒྲུབ་པར་བྱ། །གཅན་གཟན་རྒྱལ་པོའི་ཁྲི་མི་གཞིག །ཟ་མ་ཏོག་
ཏུ་དུག་མི་བླུགས། །རིན་ཆེན་ལྕུག་ཕྲན་མི་འབྲེལ་ཅིང་། །ཞུན་ཁོལ་ལྟ་བུ་
མི་བཏུང་སྟེ། །པདྨའི་ཟེའུ་འབྲུ་ཁ་མི་གསེང་། །བུག་རྡོལ་སྣོད་དུ་བཅུད་
མི་བླུགས། །དོན་དང་མི་ལྡན་རྫས་མི་བརྟེན། །ཤེལ་སྒོང་འདམ་དུ་
བསུབ་མི་བྱ། །མ་དག་སྣོད་དུ་དག་པ་མིན། །ཡིད་བཞིན་ནོར་བུ་མི་
འབྲེག་སྟེ། །ཁྱུང་ཆེན་གཤོག་པ་ཡ་མི་འབྲལ། །གནམ་ལྕགས་དུར་མོའི་
མཚོན་མི་རྡེགས། །གཅན་གཟན་རོལ་པའི་ལྷག་མི་སྤྱད། །རྡོ་རྗེ་བྲག་
ཆེན་མི་གཞིག་ཅིང་། །ར་བ་དྲྭ་བའི་མཚམས་མི་འབྲལ། །སྒྲོན་མེ་རླུང་
གིས་བསད་པ་མིན། །ཡེ་ཤེས་ཆུ་རྒྱུན་གཅོད་པ་སྤངས། །བཀའ་རྟགས་
ཕྱག་རྒྱ་མི་དབྱེ་ཞིང༌། །རྡོ་རྗེ་ཕ་ལམ་མཁར་མི་ལྡོག །གཙུག་གི་ནོར་བུ་
དམའ་མི་དབབ། །འདི་དག་བསྲུང་བར་བྱ་བ་སྟེ། །ལྷག་པར་གཅེས་
པའི་དམ་ཚིག་ཡིན། །ཅེས་པ་སྟེ། ་ལྡེམ་པོ་དགོངས་པའི་ངག་གིས་
བསྟན་པའི་དམ་ཚིག་ཉི་ཤུ་པོ་རྣམས་ནི། །རིམ་པ་ལྟར། རྡོ་རྗེ་སློབ་
དཔོན་གྱི་སྐུ་ལ་མི་འཚེ་ཞིང་བཀའ་མི་གཅོག་པ་དང་། བླ་མའི་ཡུམ་ལ་
མི་སྤྱོད་པ་དང་། དད་པ་ཅན་གྱི་ཚོགས་མི་བཅག་པ་དང་། དཀོན་
མཆོག་དང་མཁས་པའི་དཀོར་ལ་མི་འབག་ཅིང་ཆང་མྱོས་པར་མི་
བཏུང་བ་དང་། རྡོ་རྗེ་མཆེད་ཀྱི་ཡུམ་ལ་མི་སྤྱོད་པ་དང་། མཚན་ངན་གྱི་

རིག་མ་མི་བསྟེན་པ་དང་། མཚན་ཉིད་མི་ལྡན་པའི་དམ་རྫས་མི་བསྟེན་
པ་དང་། མཁས་པའི་ཡོན་ཏན་ལ་མི་སྨོད་པ་དང་། སྣོད་མིན་ལ་གསང་
ཆོས་མི་སྟོན་པ་དང་། མཚན་ལྡན་གྱི་གཟུངས་མ་དང་སྣོད་ལྡན་གྱི་སློབ་
མ་མི་སྤངས་པ་དང་། དོན་བདེ་སྟོང་དང་རྟགས་ཡབ་ཡུམ་མི་འབྲལ་བ་
དང་། མཆེད་ལ་ཀྱལ་ཀ་ཙམ་དུ་ཡང་ནང་འཐབ་མི་བྱེད་པ་དང་།
གཞན་གྱིས་སྤྱད་པའི་ལྷག་མི་སྤྱོད་པ་དང་། བླ་མའི་གདན་ས་མི་རློམ་
པ་དང་། རང་གཞན་གྱི་མཚམས་མི་འབྲལ་བ་དང༌། ཏིང་ངེ་འཛིན་
བྱིང་རྒོད་ཀྱི་དབང་དུ་མི་བཏང་བ་དང་། བཟླས་པ་དང་ཆོ་ག་མི་ཚིག་
གིས་བར་མི་གཅོད་པ་དང་། དབང་རྟགས་ཀྱི་ཕྱག་རྒྱ་ལས་མི་འདའ་
ཞིང་བརྡའ་མི་བརྗེད་པར་བྱ་བ་དང་། རྣལ་འབྱོར་པའི་དཀྱིལ་འཁོར་
མི་དཀྲུགས་ཤིང་སྐྱེ་བོའི་མཐུ་ཟློག་མི་བྱེད་པ་དང་། སློབ་དཔོན་གཙུག་
ཏུ་བཀུར་བ་ལས་ཉམས་པར་མི་བྱ་བ་རྣམས་སོ། །
གསུམ་པ་དོན་བསྡུ་བ་ནི།
དེ་སོགས་དམ་ཚིག་རྣམ་གཞག་མང་གསུངས་པ། །
རྩ་བ་ཡན་ལག་བཅས་འདིར་མ་འདུས་མེད། །
མདོར་ན་རང་ལུས་རྡོ་རྗེ་གསུམ་ཤེས་ན། །
སྔགས་ཀྱི་དམ་ཚིག་ས་ཡ་འབུམ་སྡེ་འདུས། །
ཞེས་པ་སྟེ། སྔར་ཇི་སྐད་བཤད་པ་དེས་མཚོན་ཏེ་སྒྱུ་འཕྲུལ་རྩ་
བཤད་ཀྱི་རྒྱུད་དང་། སྤྱི་མདོ་སོགས་ལས་དམ་ཚིག་གི་རྣམ་གཞག་མང་
དུ་གསུངས་ཀྱང་། རྩ་བ་དང་ཡན་ལག་གི་དམ་ཚིག་འདིར་མ་འདུས་པ་
མེད་དེ། གང་ཞིག་སྤྱད་ན་སྔགས་སྡོམ་གཏོང་བ་རྩ་བ་དང་། ཉམས་

པར་བྱེད་པ་ཡན་ལག་གི་རིགས་གཉིས་སུ་འདུ་བའི་ཕྱིར་རོ། །དེ་ཐམས་
ཅད་ཀྱང་མདོར་བསྡུ་ན། རང་གི་རྡོ་རྗེའི་ལུས་ཀྱི་གཉུག་མའི་རྩ་རླུང་
ཐིག་ལེའི་ཡེ་ཤེས་དང་བཅས་པ། གདོད་མ་ནས་སྐུ་གསུམ་ཐུགས་
དབྱེར་མེད་ཡེ་ཤེས་རྡོ་རྗེས་བདག་ཉིད་དུ་བཞུགས་པ་ཉིད་ཤེས་རབ་
ཀྱིས་སྒྲོ་འདོགས་ཆོད་ཅིང་། སྒོམ་པས་ངེས་ཤེས་འདྲོངས་ན་སྔགས་ཀྱི་
དམ་ཚིག་ས་ཡ་འབུམ་སྡེ་འདུས་ཏེ་ཤིན་ཏུ་རྣམ་པར་དག་པར་འགྱུར་
རོ།།
ལྔ་པ་ནི།
སྐྱེ་བའི་རྟེན་ནི་ཉིན་བཞིན་བྲམ་ཟེ་གསོད།།
མཚམས་མེད་ལྔ་བྱེད་ལ་སོགས་ཀུན་ལའོ། །་
ཞེས་པ་སྟེ། སྔགས་སྡོམ་སྐྱེ་བའི་རྟེན་ལ་དེ་ཉིད་ལ་མོས་འདུན་
བཟློག་ཏུ་མེད་པ་ཞིག་ཡོད་ཕྱིན། ཚོགས་རྫོགས་པ་སོགས་ལམ་ཐུན་
མོང་བ་ལ་མ་ལྟོས་པས། སྡིག་པ་ཆེ་བའི་ཚད་ཉིན་རེ་བཞིན་བྲམ་ཟེ་
གསོད་པ་དང་མཚམས་མེད་པ་ལྔ་བྱེད་པའི་མི་དང་། འགྲོ་བ་གཞན་ལྷ་
ཀླུ་སོགས་ལའང་སྐྱེ་བའོ། །
དྲུག་པ་ཉམས་པ་གསོ་བའི་ཚུལ་ལ་གཉིས། །བསྟན་པ།
བཤད་པའོ། །དང་པོ་ནི།
ཐ་མར་ཉམས་ན་གསོ་བའི་ཚུལ་བཤད་པ།།
ཞེས་པ་དང་། །
གཉིས་པ་ལ་གཉིས། ཕྱིར་བཅོས་བྱ་ཚུལ་དང་། མ་བྱས་
པའི་ཉེས་པའོ། །དང་པོ་ལ་ལྔ། ལྟུང་བའི་རྒྱུ་གཉེན་པོ་བཅས་

བཤད་པ། ལྟུང་བ་ལྕི་ཡང་གི་ལྡང་ཚད། ལྟུང་མེད་ཀྱི་རྒྱུ།
བཤགས་ཚད་ལས་འདས་པ། གསོར་རུང་མི་རུང་གི་དབྱེ་བ།
ཕྱིར་བཅོས་བྱ་ཚུལ་དངོས་སོ། །དང་པོ་ནི།
ལྟུང་མཚམས་མི་ཤེས་བླ་མ་སོགས་མི་གུས། །
བག་མེད་སྤྱོད་ཅིང་ཉོན་མོངས་མང་བ་བཞི། །
ལྟུང་བ་འབྱུང་བའི་སྒོ་བཞིར་ཐོགས་མེད་བཞེད། །
དེ་ཡི་གཉེན་པོར་བསླབ་བྱར་བསླབ་པ་དང་།།
ཀུན་ལ་གུས་བསྐྱེད་རྟག་པར་དྲན་ཤེས་བསྟེན། །
ཉོན་མོངས་གང་ཆེའི་གཉེན་པོར་འབད་དེ་བསླབ།།
སྤང་བྱ་བཞིའི་སྟེང་བརྗེད་ངེས་དྲན་མི་གསལ། །
གཉིས་བསྣན་དམ་ཚིག་ཉམས་པའི་རྒྱུ་དྲུག་ཅེས། །
དཔལ་ལྡན་སྡོམ་པའི་རྒྱུད་ལས་གསལ་བར་གསུངས། །
ཞེས་པ་སྟེ། དམ་ཚིག་ལ་བསླབ་པར་འདོད་ཀྱང་ལྟུང་བ་སོ་སོའི་
བླང་དོར་གྱི་མཚམས་མི་ཤེས་པ་དང་། ཤེས་ཀྱང་བླ་མ་དང་དེས་
འདོམས་པའི་བསླབ་པ་སོགས་ལ་མི་གུས་པ་དང༌། སྤྱིར་གུས་ཀྱང་བག་
མེད་པས་བསླབ་པ་ལ་གཅེས་སྤྲས་མི་བྱེད་པ་དང༌། གཅེས་སྤྲས་ཅུང་
ཟད་ཡོད་ཀྱང་ཉོན་མོངས་པ་མང་བས་དེའི་དབང་དུ་སོང་བ་དང་
བཞི་ནི་ལྟུང་བ་འབྱུང་བའི་སྒོ་བཞི་ཡིན་པར་ཐོགས་མེད་ཀྱིས་བཞེད་
དེ༑ འདུལ་བ་བསྡུ་བ་ལས། ལྟུང་བའི་རྒྱུ་ཡང་རྣམ་བཞི་སྟེ། །མི་ཤེས་པ་
དང་བག་མེད་དང་། །ཉོན་མོངས་མང་དང་མ་གུས་པའོ། །ཞེས་དང་།
དེ་དག་གི་གཉེན་པོ་བསྟེན་ཚུལ་ནི། རིམ་པ་ལྟར་བསླབ་བྱ་བླང་དོར་གྱི་

གནས་རྣམས་ལེགས་པར་བསླབ་པ་དང་། བླ་མ་དང་བསླབ་པ་སོགས་
ཀུན་ལ་ཡིད་ཆེས་ཀྱིས་གུས་པ་བསྐྱེད་པ་དང་། དུས་རྟག་ཏུ་བསྲུང་
སེམས་མི་བརྗེད་པའི་དྲན་པ་དང་། རང་རྒྱུད་ལ་ལྟུང་བ་བྱུང་མ་བྱུང་
རྟོགས་པའི་ཤེས་བཞིན་བཅས་བསྟེན་ཏེ། །དགྲ་ཉེན་ཆེ་སར་ཟོན་བྱེད་
པ་ལྟར། ཉེས་དམིགས་ལ་འཇིགས་ཏེ་སེམས་བསྒྲིམས་པ་དང་། ཉོན་
མོངས་པ་གང་ཆེ་ན་དེ་དང་དེའི་གཉེན་པོ་ལ་འབད་པ་བསྐྱེད་ནས་
བསྲུང་བར་བྱའོ། །ཡང་སྔར་བཤད་པའི་སྤང་བྱ་བཞིའི་སྟེང་དུ་བརྗེད་
ངེས་དང་དྲན་པ་མི་གསལ་བ་གཉིས་བསྣན་པས་དམ་ཚིག་ཉམས་པའི་
རྒྱུ་དྲུག་ཅེས་དཔལ་ལྡན་སྡོམ་པའི་རྒྱུད་ལས་གསལ་བར་གསུངས་ཏེ།
དེ་ཉིད་ལས། མི་ཤེས་པ་དང་བག་མེད་དང་། །ཉོན་མོངས་མང་དང་མ་
གུས་དང་། །བརྗེད་ངེས་དྲན་པ་མི་གསལ་བ། །འདི་དྲུག་དམ་ཚིག་
ཉམས་པའི་རྒྱུ། །ཞེས་སོ། །དེ་གཉིས་ཀྱི་གཉེན་པོའང་དྲན་ཤེས་གཉིས་
སུ་འདུས་སོ།།
གཉིས་པ་ནི།
ཀུན་ལ་ཡུལ་བསམ་སྦྱོར་བ་མཐར་ཐུག་གམ། །
ཀུན་སློང་ཉོན་མོངས་གང་འགལ་དེར་ཤེས་དང་།།
ལུས་ངག་སྦྱོར་བྱས་དངོས་གཞི་བར་ཆོད་པ།།
མ་འཁྲུལ་སྤྱོད་དང་འགྱོད་མེད་བཤགས་ཚད་འདས། །
ཕམ་པ་ཞེས་བརྗོད་དངོས་གཞི་མ་ཚང་ན།།
ཐུན་འདས་ལྟུང་བ་ཞེས་བརྗོད་ལྷག་མ་ལྟར།།
རིམ་པས་དམན་ན་སྦོམ་པོ་ལྟུང་བྱེད་དང་།།

ཉེས་བྱས་ལྟུང་བའི་གཟུགས་བརྙན་ཤེས་པར་བྱ།།
ཞེས་པ་སྟེ། ལྟུང་བ་ཀུན་ལ་གང་ལ་ལྟུང་བ་འབྱུང་བའི་ཡུལ་རྡོ་རྗེ་
མཆེད་ལྟ་བུ་དང་། བསམ་པ་དེ་ལ་དེར་འདུ་ཤེས་པ་དང་། སྦྱོར་བ་ངག་
གིས་གཤེ་བ་ལྟ་བུ་ལ་ཞུགས་པ་དང་། མཐར་ཐུག་ལས་ལམ་གྱི་དངོས་
གཞི་གྲུབ་པས་ཡན་ལག་བཞི་ལྡན་ནམ། ཡང་ན་སེམས་ཅན་དུད་འགྲོ་
གསོད་པ་ལྟ་བུ་ལ། ཀུན་སློང་ཉོན་མོངས་པ་དྲག་པོས་གསོད་སེམས་
དང་། ཡུལ་གང་ལ་སྦྱོར་བ་དེ་བྱས་ན་སྤྱིའི་མཆེད་ཀྱི་དམ་ཚིག་དང་
འགལ་བ་ལ་དེར་ཤེས་བཞིན་དང་ལུས་ངག་གིས་མཚོན་བླངས་པ་
དང་ཟུང་ཞིག་ལྟ་བུའི་སྦྱོར་བ་བྱས་པ་དང་། བར་དུ་སྲོག་ཆད་ནས་
དངོས་གཞི་གྲུབ་པ་དང་། འདུ་ཤེས་སྨྱོ་བ་སོགས་མ་འཁྲུལ་པས་སྤྱད་པ་
དང་།དེས་མགུ་བས་འགྱོད་སེམས་མེད་པ་དང་། རང་དུས་ཀྱི་བཤགས་
ཚད་ལས་འདས་པ་སྟེ་ཡན་ལག་བདུན་ཚང་ན་གསང་སྔགས་ཀྱི་སྡོམ་
པ་གཏོང་བས་ཤིན་ཏུ་ལྕི་ཞིང་མི་མཐུན་ཕྱོགས་ཀྱིས་གཉེན་པོ་མཐུ་
མེད་པར་བཅོམ་པས་ཕམ་བ་ཞེས་བརྗོད་དོ། །དངོས་གཞི་བར་ཆོད་པ་
ཞེས་པ་འདི་ལ། གཞུང་ལས། ལུས་ངག་སྦྱོར་བརྟེན་བར་བཅད་པ། ཞེས་
འབྱུང་བ་བར་དུ་སྲོག་བཅད་པ་ཞེས་པའི་དོན་ཏེ། གཞུང་དེར་སྲོག་
གཅོད་པ་ལ་དཔེར་བྱས་པ་ཡིན་པས། དེས་ན་སྐབས་འདིར་རང་རང་
གི་ལས་ལམ་གྱི་དངོས་གཞི་གྲུབ་པ་ལ་འདོད་དགོས་ཏེ། དེ་ལས་གཞན་
དུ་བསམ་པར་མི་བྱའོ། །དངོས་གཞི་མ་ཚང་བར་ཐུན་ཚོད་ལས་འདས་
ན་ལྟུང་བ་ཞེས་བརྗོད་དེ་སོ་ཐར་གྱི་ལྷག་མ་ལྟར་ཕམ་པའི་འོག་ཏུ་ལྕི་
བ་དང་། དེ་བཞིན་ཏུ་རིམ་པས་དམན་པ་སྟེ། སྔ་མ་གསུམ་ཚང་བ་སྦོམ་

པོ༔ གཉིས་ཚང་བ་ལྟུང་བྱེད། ཀུན་སློང་ཙམ་བྱས་པ་ཉེས་བྱས་དང་
འདྲའོ༑ །གལ་ཏེ་རྡོ་རྗེའི་སྤུན་ལ་ཕན་སེམས་ཀྱིས་ཁྲོས་པ་ལྟ་བུ་ནི་ལྟུང་
བའི་གཟུགས་བརྙན་དེ་དོན་ལ་ལྟུང་མེད་དོ།།
གསུམ་པ་ནི།
ན་དང་དབང་ཉམས་བྱ་བ་གཞན་གྱིས་དང་།།
དོན་ཆེན་སྐྱེ་མེད་བརྟན་དང་དགོས་ལྡན་དང་། །
ནུས་རྙེད་གནང་དང་བཀའ་བསྒོ་བར་ཆད་ལས། །
ཉེས་པ་མེད་ཅེས་སྙིང་པོ་རྒྱན་ལས་གསུངས། ། །
ཞེས་པ་སྟེ། དེ་དག་ཐམས་ཅད་ལ་ན་བ་དང་། གཞན་དབང་དུ་
སོང་བས་རང་དབང་ཉམས་པ་དང་། བྱ་བ་དེ་ལས་ཆེ་བ་གཞན་བྱ་
དང་། གཞན་དོན་དུ་འགྱུར་ངེས་པའི་དོན་ཆེན་པོ་མཐོང་བ་དང་། སྐྱེ་
བ་མེད་པའི་དོན་ལ་བརྟན་པ་ཐོབ་པ་དང་། གཞན་དྲང་བ་སོགས་ཀྱི་
དགོས་བ་དང་ལྡན་པ་དང་། རྟོགས་གོམས་ཀྱི་ནུས་བ་རྙེད་པ་དང་།
ལྷག་པའི་ལྷ་ཡིས་གནང་བ་ཐོབ་པ་དང་། བླ་མས་བཀའ་བསྒོ་བ་དང་།
དོན་དེས་རང་གི་སྲོག་ལ་བར་ཆད་དུ་འགྱུར་བ་ལ་ཉེས་པ་མེད་ཅེས་
སྙིང་པོ་རྒྱུན་ལས་གསུངས་སོ། །དེ་ལས། ན་དང་དབང་ཉམས་བྱ་བ་ནི། །
གཞན་གྱི་དོན་དང་དོན་ཆེན་དང་། །སྐྱེ་མེད་བརྟན་དང་དགོས་ལྡན་
དང་།།ནུས་པ་རྙེད་དང་གནང་བ་དང་། །བཀའ་བསྒོ་བ་དང་བར་ཆད་
ལས། །ཉེས་པ་མེད་པར་ཤེས་པར་བྱ། །ཞེས་སོ། །
བཞི་པ་ནི།
དེ་ལྟར་ཉིན་མཚན་ཐུན་ལ་ལན་དྲུག་ཏུ། །

སྤང་བླང་དམ་ཚིག་གནས་ལ་བསྒྲིམས་ཏེ་བྱ།།
དྲུག་ཆ་འདས་ན་ཐུན་ཚོད་འདས་ཞེས་བྱ།།
ཞག་གཅིག་ཟླ་གཅིག་ལོ་གཅིག་ལོ་གཉིས་འདས། །
འགལ་ཉམས་འདས་རལ་ཞེས་བརྗོད་དེ་དག་ཀྱང་།།
སྙིང་ནས་བཤགས་ན་གསོར་རུང་ཕྱི་རིམ་ལྕི། །
ལོ་གསུམ་འདས་ན་གསོར་མི་རུང་བ་ཡིན།།
ཞེས་པ་སྟེ། དེ་ལྟར་ན་ཉིན་མཚན་གྱི་ཐུན་ལ་ཉིན་ལན་གསུམ་
མཚན་ལན་གསུམ་སྟེ་དྲུག་ཏུ། ཐུན་རེ་རེ་བཞིན་སྤང་བླང་དམ་ཚིག་གི་
གནས་ལ་འགལ་མ་འགལ་སེམས་ལེགས་པར་བསྒྲིམས་ཏེ་བརྟགས་
ཤིང་དཔྱད་པས། །དྲུག་ཆའི་ནང་དུ་གཉེན་པོས་མ་སླེབས་པར་འདས་
ན་ཐུན་ཚོད་ལས་འདས་པ་ཞེས་བྱ་བ་དང་། ཞག་གཅིག་ཚུན་ཆོད་
འགལ་བ་དང༌། ཟླ་བ་གཅིག་ཚུན་ཉམས་པ་དང་། ལོ་གཅིག་ཚུན་
འདས་པ་དང་། ལོ་གཉིས་སམ་དེ་ལས་འདས་ནས་ལོ་གསུམ་ཚུན་ཆད་
རལ་བ་ཞེས་བརྗོད་དེ། དེ་དག་ཀྱང་སྙིང་ནས་བརྩོན་པ་ཆེན་པོས་
བཤགས་ན་གསོར་རུང་མོད། དུས་ལ་ལྟོས་ནས་ཉེས་པ་སྔ་མ་ལས་ཕྱི་མ་
རྣམས་རིམ་གྱིས་ལྕིའོ། །ལོ་གསུམ་འདས་ན་དེ་ནས་གསོར་མི་རུང་བ་
ཡིན་ནོ། །དེ་ཡང་ངོ་བོ་ལ་ལྟོས་ནས་རྩ་བ་དང་ཡན་ལག་གི་དམ་ཚིག་
དང་། དུས་ལ་ལྟོས་ནས་ཐུན་འདས་སོགས་ཀྱི་ལྕི་ཡང་གི་ཚད་ཀྱང་ཤེས་
པར་བྱའོ། །
ལྔ་པ་ཕྱིར་བཅོས་དངོས་ལ་བཞི། དབང་བཞི་ལ་ལྟོས་པའི་
གསོ་ཐབས། དུས་འདས་ལ་ལྟོས་པའི་གསོ་ཐབས། སྙིང་པོ་རྒྱུན་

ལས་བཤད་པའི་ཕྱིར་བཅོས་ཉེར་ལྔ། ཡོ་ག་གསུམ་གྱི་རྣལ་
འབྱོར་སྤྱི་ཁྲུས་ཀྱིས་གསོ་བའོ། །དང་པོ་ནི།
དབང་བདུན་ཐོབ་ལ་ལྷ་གྲངས་རེ་རེ་ལ། །
བཟླས་པ་སུམ་ཁྲི་དྲུག་སྟོང་བྱས་པས་སྦྱངས། །
བུམ་གསང་ཐོབ་རྣམས་སྔོན་དུ་ཆད་ལས་སྦྱང་།།
དེ་རྗེས་དཀྱིལ་འཁོར་ཞུགས་ལ་དབང་བཞི་ལེན། །
ཤེར་དབང་ཚིག་དབང་ཐོབ་ཉམས་བསྐྱེད་རིམ་དང་།།
འཕོ་མེད་ཚུལ་ཁྲིམས་རྫོགས་པའི་རིམ་པ་དང་། །
རང་རྒྱུད་བྱིན་རླབས་མ་གཏོགས་གཞན་མི་འདག །
ཅེས་པ་སྟེ། དེ་ཡང་དབང་ཐོབ་མཚམས་ལ་ལྟོས་ནས་ལྟུང་བ་སྦྱོང་
ཐབས་དུས་ཀྱི་འཁོར་ལོ་ལས་འབྱུང་བ་ལྟར་ན། འདི་ལྟར་ཐུམ་དབང་
བདུན་ཙམ་ཐོབ་པ་ལ་དཀྱིལ་འཁོར་གྱི་ལྷ་གྲངས་རེ་རེ་ལ་བཟླས་པ་
སུམ་ཁྲི་དྲུག་སྟོང་རེ་བྱས་པས་སྦྱང་བ་དང་། བུམ་གསང་གཉིས་ཐོབ་པ་
ལས་ཉམས་ན། དེའི་སྟེང་དུ་སློབ་དཔོན་གྱིས་ཇི་སྐད་གསུངས་པ་ལྟར།
སྔོན་དུ་ཆད་ལས་རྣམས་སྦྱངས་ཏེ། དེའི་རྗེས་སུ་དཀྱིལ་འཁོར་དུ་
ཞུགས་ནས་དབང་བཞི་ལེན་པ་དང༌། ཤེར་དབང་ཚིག་དབང་བཅས་
ཐོབ་པ་ལས་ཉམས་ན་དབེན་པའི་གནས་སུ་བསྐྱེད་རིམ་དང༌། འཕོ་
མེད་ཚུལ་ཁྲིམས་ཏེ་དཀྱིལ་འཁོར་འཁོར་ལོའི་མཚན་བཅས་དང་
མཚན་མེད་ཀྱི་རྫོགས་རིམ་བསྒོམ་པ་དང་། རང་རྒྱུད་བྱིན་གྱིས་
བརླབས་པ་མཚན་བཅས་གཏུམ་མོ་བསྒོམ་པ་ལས་གཞན་གྱིས་མི་
འདག་གོ། །དེ་ཐམས་ཅད་ཀྱིས་ཀྱང་དག་པའི་མཚན་མ་མཐོང་བ་ན་

དཀྱིལ་འཁོར་དུ་ཞུགས་ནས་སྡོམ་པ་བཟུང་ཞིང་དབང་བླང་བར་བྱའོ།།
གཉིས་པ་ནི།
འགལ་ན་ཚོགས་འཁོར་ཉམས་ན་བདོག་པས་བསྐང་། །
འདས་ན་བུ་དང་ཆུང་མ་ནོར་སོགས་དང་།།་
རལ་ན་རང་གི་སྲོག་གིས་གསོ་བར་བཤད།། །།
ཅེས་པ་སྟེ། འགལ་ན་དཔའ་བོ་དཔའ་མོའི་དགའ་སྟོན་ཚོགས་ཀྱི་
འཁོར་ལོ་ཕུལ་ནས་བསྐང་བ་དང་། ཉམས་ན་རང་གི་བདོག་པ་ཐམས་
ཅད་ཕུལ་ནས་བསྐང་བ་དང་། འདས་ན་བུ་དང་ཆུང་མ་ཉེ་འཁོར་ལུས་
ངག་ཡིད་དང་བཅས་པས་བསྐང་བ་དང༌། རོལ་ན་བསྟན་པ་དང་བླ་
མའི་དོན་དུ་རང་གི་སྲོག་གཏོང་སྟེ་བསྐང་བར་བྱའོ། །ཚོགས་འཁོར་
འདོག་པ་སོགས་ནི་གང་ལས་ལྟུང་བ་འབྱུང་བའི་ཡུལ་དངོས་བཞུགས་
ན་དེ་ལ་ཕུལ་ནས་བཤགས་དགོས་སོ། །
གསུམ་པ་ནི།
སྙིང་པོ་རྒྱུན་ལས་གསོ་བའི་ཆོ་ག་ནི། །
ཚོགས་ཞིང་ལ་བཤགས་དྲལ་བའི་སྔགས་རྒྱ་དང་།།
བཀྲུ་བའི་རིམ་པ་གཏུམ་མོའི་མེས་སྲེག་དང་། །
མི་དམིགས་བསྒོམ་དང་དབང་བཞི་བླང་བ་དང་། །
ཚོགས་སུ་ཞུ་དང་རྟེན་ལ་སྨེ་བ་དང་།།
མཎྜལ་འབུལ་དང་མཆོད་རྟེན་བྱ་བ་དང་།།
མེ་ལ་སྦྱང་དང་གཏོར་མ་གཏོང་བ་དང་།།

གསང་སྔགས་བཟླ་དང་ཟབ་མོའི་བསམ་གཏན་དང་།།
སྲོག་སྐྱོབས་བཀའ་ཀློག་བླ་མ་བསྟེན་པ་དང་།།
བདག་འཇུག་རྒྱལ་བའི་ཡིག་བརྒྱ་དུས་བཟང་བཟླ། །
ཕུང་པོ་གསུམ་པ་རྡོར་སེམས་བླ་མ་དང་། །
ཐིག་ལེ་ཕྲ་མོའི་རྣལ་འབྱོར་བསྒོམ་པས་གསོ། །
ཞེས་པ་སྟེ། ཚོགས་ཞིང་སྤྱན་དྲངས་པའི་དྲུང་དུ་བཤགས་སྡོམ་བྱ་
བ་དང་། ཡོ་ག་ནས་འབྱུང་བའི་དྲལ་བའི་སྔགས་རྒྱས་སྦྱོང་བ་དང་།
བཀྲུ་བའི་རིམ་པ་ཕྱི་ཁྲུས་བུམ་ཆུ་དང་། ནང་ཁྲུས་དབང་ལྷ་ལས་རིག་
དབང་ལེན་པ་དང་། གཏུམ་མོའི་མེས་ལྟེ་བའི་ཀཾ་ཡིག་བསྲེག་པ་དང་།
འཁོར་གསུམ་མི་དམིགས་པའི་སྟོང་ཉིད་བསྒོམ་པ་དང་། བླ་མ་ལས་
དབང་བཞི་བླང་བ་དང་། ཚོགས་འཁོར་གྱི་དུས་སུ་བཤགས་སྡོམ་གྱིས་
ཞུ་བ་དང་། རྟེན་བྱིན་ཅན་གྱི་དྲུང་དུ་ཡན་ལག་བདུན་པ་སྔོན་དུ་འགྲོ་
བས་སྨྲེ་སྔགས་ཀྱིས་བཤགས་པ་དང་། མཎྜལ་ཕུལ་བ་དང་། མཆོད་རྟེན་
དང་སཱཙྪ་གདབ་པ་དང་། ཞི་སྲེག་རྒྱས་པའམ་རྡོ་རྗེ་མཁའ་འགྲོའི་སྦྱིན་
སྲེག་གི་མེ་ལ་སྦྱང་བ་དང་། འདས་མ་འདས་ཀྱི་གཏོར་མ་གཏོང་བ་
དང་༑ རང་གི་ལྷག་པའི་ལྷ་ཡི་གསང་སྔགས་བཟླ་བ་དང་། ཞི་ལྷག་ཟབ་
མོའི་བསམ་གཏན་བསྒོམ་པ་དང་། ཉེའུ་འདོན་བྱ་བ་སོགས་གཞན་གྱི་
སྲོག་སྐྱོབས་པ་དང་། མདོ་རྒྱུད་ཟབ་མོའི་བཀའ་ཀློག་པ་དང་། བླ་མ་
གཙུག་གི་ནོར་བུ་ལྟར་བསྟེན་པ་དང་། སྙིང་གར་དམ་ཚིག་རྡོ་རྗེ་དོན་
གྲུབ་ཡབ་ཡུམ་བསྒོམ་པའི་ཐུགས་ཀའི་ས་བོན་ལས་བདུད་རྩིའི་རྒྱུན་
བབ་སྟེ་སྡིག་ལྟུང་སྦྱོང་བར་བསམ། ཨོཾ་ཨཱཿཁཾ་ཧཱུྃ་ཞེས་པའི་བསྙེན་པ་

སྔོན་དུ་འགྲོ་བས་ལུས་དཀྱིལ་ཕྱི་དཀྱིལ་གང་རུང་དུ་བདག་འཇུག་
བླངས་པ་དང་། རྟེན་བྱིན་ཅན་གྱི་དྲུང་དུ་དེ་བཞིན་གཤེགས་པའི་ཡིག་
བརྒྱ་སྟོང་ཕྲག་ལྔ་བཟླ་བ་དང་། ཉ་སྟོང་བརྒྱད་སོགས་དུས་བཟང་ལ་
སྡིག་སྦྱོང་ལ་བསྔགས་པའི་གཟུངས་སྔགས་བྱིན་ཅན་བཟླ་བ་དང་།
དུས་དྲུག་ཏུ་ཕུང་པོ་གསུམ་པ་གདོན་པ་དང་། རྡོར་སེམས་ཀྱི་བདུད་རྩི་
འབབས་སྦྱང་བསྒོམ་པ་དང་། བླ་མ་རྡོ་རྗེ་འཆང་སྤྱི་བོར་བསྒོམ་པའི་
གནས་གསུམ་དུ་འབྲུ་གསུམ་གསལ་བཏབ་ནས་སྲོག་རྩོལ་བསྡམས་ཏེ།
ཡིད་བཟླས་བྱ་བ་དང་། ཐིག་ལེའི་རྣལ་འབྱོར་དཔྱིད་ཐིག་གི་འབར་
འཛག་བསྒོམ་པ་དང་། ཕྲ་མོའི་རྣལ་འབྱོར་རྩ་འཁོར་ལྔའི་ལྟེ་བར་
རིགས་ལྔའི་ཕྱག་མཚན་ཕྲ་མོ་གསལ་བ་ལ་སེམས་བཟུང་སྟེ་མགོན་པོ་
ལྔའི་རླུང་གཅུན་པ་རྣམས་བསྒོམ་པར་བྱའོ། །
བཞི་པ་ནི། །
གླང་ཆེན་རབ་འབོག་རྒྱུད་ལས་གསུངས་པ་ཡི། །
རྣལ་འབྱོར་སྤྱི་ཁྲུས་འགྱོད་ཚངས་དོང་སྤྲུག་གི། །
བཤགས་པས་མི་འདག་མེད་ཕྱིར་ཉམས་སུ་བླངས། །
ཞེས་པ་སྟེ། གླང་ཆེན་རབ་འབོག་གི་རྒྱུད་ལས་རྟོག་པ་གཅིག་ཁོར་
དུ་ཕྱུང་བ་ཀལྤ་དུམ་བུའི་རྒྱུད་ཅེས་དྲི་མེད་བཤགས་རྒྱུད་ལས་གསུངས་
པ་ཡི་ཡོ་ག་གསུམ་གྱི་རྣལ་འབྱོར་པ་རྣམས་ཀྱི་ཉམས་ཆགས་སྐོང་ཞིང་
རྟོག་སྒྲིབ་སྦྱོང་བའི་སྤྱི་ཁྲུས་རྨད་དུ་བྱུང་བ་ན་རཀ་དོང་སྦྲུགས་ཀྱི་མན་
ངག་ལྟར། ཕྱི་ཡོ་བྱད་ཚོགས་ཀྱི། ནང་ཕུང་པོ་རྟེན་གྱི། གསང་བ་བྱང་
ཆུབ་སེམས་ཀྱི་བསྐང་བཤགས་གསུམ་ཉ་སྟོང་ཚེས་བརྒྱད་ལ་བྱས་ན་དེ་

ཚུན་ཆད་ཀྱི་ཉམ་ཆགས་ཐམས་ཅད་སོས་པར་གསུངས་ཤིང་། དེ་ལྟར་
མ་གྲུབ་ན་རྒྱུན་དུ་ཕྱག་གི་བཀོལ་བྱང་ཙམ་ཡི་དམ་བགྱིས་པས་ཀྱང་
ཉམས་ཆགས་ཐམས་ཅད་འདག་པར་གསུངས་པས་ཉམས་སུ་བླང་
བར་བགྱིའོ། །
གཉིས་པ་ཕྱིར་བཅོས་མ་བྱས་པའི་ཉེས་པ་ནི།
མ་བཤགས་ཚེ་འདིར་ཡིད་མི་འོང་བས་མནར། །
ཕྱི་མ་རྡོ་རྗེའི་དམྱལ་བ་ཞེས་བྱ་བ།།
མནར་མེད་དོ་ཟླ་མེད་པའི་གནས་སུ་སྐྱེ།།
ཞེས་པ་སྟེ། རྩ་བའི་དམ་ཚིག་ཉམས་ནས་མ་བཤགས་ན་ཚེ་འདིར་
ཡང་དབང་སྡུད་བསྒྲུབ་པས་ཡུལ་ཁམས་དགྲར་ལྡང་བ་ལྟར། སྒྲུབ་པ་
ཐམས་ཅད་ཕྱིན་ཅི་ལོག་ཏུ་འགྱུར་བས་ཡིད་དུ་མི་འོང་བ་དུ་མས་
མནར་ཞིང་། ཕྱི་མ་རྡོ་རྗེའི་དམྱལ་བ་ཞེས་བྱ་བ་དམྱལ་ཆེན་ཕལ་པ་
འབུམ་ཕྲག་གཅིག་གི་སྡུག་བསྔལ་ལས་ཀྱང་ཆེས་ཤིན་ཏུ་སྡུག་བསྔལ་བ་
མནར་མེད་དོ་ཟླ་མེད་པའི་གནས་སུ་སྐྱེ་སྟེ། དེ་ནས་བསྐལ་པ་ཟེར་
འབུམ་མང་པོར་འཇིག་རྟེན་གྱི་ཁམས་གཅིག་ནས་གཅིག་ཏུ་བརྒྱུད་དེ་
སྡུག་བསྔལ་ལས་ཐར་བའི་གོ་སྐབས་མེད་པར་འགྱུར་རོ། །དེ་ལྟར་བུའི་
སྐྱེ་བོ་སྡིག་པོ་ཆེ་དེས་ནི་རང་ཉིད་ཉམས་པར་མ་ཟད་གཞན་ལའང་
ཟླས་ཉམས་ཀྱི་ཉེས་པ་བགོ་བར་བྱེད་དེ། ཀུན་འདུས་ལས། ཇི་ལྟར་འོ་
མ་རུལ་བ་དག །རུལ་བས་འོ་མ་ཀུན་རུལ་ལྟར། །རྣལ་འབྱོར་ཉམས་
གྱུར་གཅིག་གིས་ནི། །རྣལ་འབྱོར་ཅན་ཀུན་མ་རུངས་བྱེད། །ཅེས་སོ། །
བདུན་པ་ཕན་ཡོན་ནི། །

མ་ཉམས་རིང་མཐའ་སྐྱེ་བ་བཅུ་དྲུག་གམ། །
མྱུར་ན་ཚེ་འདིའམ་འཆི་ཁ་བར་དོ་རུ། །
ཐུན་མོང་གྲུབ་པ་བརྒྱུད་དང་དབང་ཕྱུག་བརྒྱད། ། །
མཆོག་གི་དངོས་གྲུབ་ཁ་སྦྱོར་བདུན་ལྡན་ཐོབ།།
དེ་ཕྱིར་རང་གཞན་དོན་གཉིས་ལྷུན་གྱིས་གྲུབ། །
ཅེས་པ་སྟེ། དམ་ཚིག་ལས་མ་ཉམས་ན་ཆེས་ཤིན་ཏུ་རིང་མཐར་
བཟུང་ན་སྐྱེ་བ་བཅུ་དྲུག་གམ། བདུན་ནས་འབྲས་བུ་གྲུབ་པར་འགྱུར་
ཞིང་། གལ་ཏེ་དམ་ཚིག་རྣམ་པར་དག་ཅིང་ལམ་རིམ་པ་གཉིས་ལ་
འབད་དེ། དེའང་དབང་རྣོན་ཞིག་ན་ཚེ་འདིར་མཆོག་གི་དངོས་གྲུབ་
ཐོབ་པ་དང་། དབང་འབྲིང་དཔེའི་ཡེ་ཤེས་མངོན་དུ་གྱུར་པ་ཞིག་ཡིན་
ན༑ འཆི་ཁར་དོན་གྱི་འོད་གསལ་མངོན་དུ་བྱས་ནས་བར་དོར་སློབ་
པའི་ཟུང་འཇུག་གི་སྐུར་ལྡང་བ་དང་། དབང་བརྟུལ་བར་དོ་ནས་རང་
བཞིན་སྤྲུལ་སྐུའི་ཞིང་དུ་དབུགས་དབྱུང་སྟེ་གྲོལ་བར་འགྱུར་རོ། །འོ་ན་
དེ་དག་གིས་ཐོབ་བྱའི་དངོས་གྲུབ་དེ་གང་ཞེ་ན། ཐུན་མོང་དང་མཆོག་
གི་དངོས་གྲུབ་གཉིས་ཏེ། དང་པོ་ལའང་ཆུང་འབྲིང་ཆེ་གསུམ་ལས།
ཆུང་བ་ལས་ཆེན་བརྒྱད་ནི། དབང་དང་། མངོན་སྤྱོད་དང་། དགྲ་སྡེ་
འཇིགས་པ་དང་། བསྐྲད་པ་དང་། བསད་པ་དང་། དགུག་པ་དང་། ཞི་
བ་དང་། རྒྱས་པ་རྣམས་སོ། འབྲིང་གྲུབ་ཆེན་བརྒྱད་ནི། གུར་ལས། མིག་
སྨན་དང་ནི་རྐང་མགྱོགས་དང་། །རལ་གྲི་དང་ནི་ས་འོག་གྲུབ། །རིལ་བུ་
དང་ནི་མཁའ་སྤྱོད་ཉིད། །མི་སྣང་བ་དང་བཅུད་ཀྱིས་ལེན། །ཞེས་སོ། །
ཆེན་པོ་དབང་ཕྱུག་གི་ཡོན་ཏན་བརྒྱད་ནི། ཇི་སྐད་དུ། གཟུགས་ཕྲ་རེག་

པ་ཡང་བ་དང་། ཁྱབ་དང་ཡང་དག་ཐོབ་པ་ཉིད། །རབ་ཏུ་གསལ་བ་
ཉིད་བརྟན་པ། །དབང་ཕྱུག་ཉིད་དང་འདོད་དགུར་བསྒྱུར། ཅེས་ཏེ།
འདི་དག་ནི་བསྐྱེད་རིམ་ཁོ་ནས་ཀྱང་འགྲུབ་ནུས་པ་ཡིན་ནོ། །མཆོག་གི་
དངོས་གྲུབ་ནི། སྐུ་བཞི་ཡེ་ཤེས་ལྔའི་བདག་ཉིད་མི་སློབ་པའི་ཟུང་
འཇུག་མངོན་དུ་བརྙེས་པའོ། །དེ་ཡང་ལྡོག་ཆས་དབྱེ་ན་ཁ་སྦྱོར་ཡན་
ལག་བདུན་ལྡན་ཏེ། གསུང་རྣམ་པ་ཐམས་ཅད་པ་ཐེག་པ་ཆེན་པོའི་
ཆོས་ལ་ལོངས་སྤྱོད་པས་ན་ལོངས་སྤྱོད་རྫོགས་པ་དང་། སྐུ་ཤེས་བྱའི་
སྣང་བརྙན་ཡོད་དགུར་འཆར་བ་ནི་ཁ་སྦྱོར་དང་། མི་འགྱུར་བའི་བདེ་
བ་ཆེན་པོ་དང་། རང་བཞིན་གྱིས་སྤྲོས་པ་མེད་པ་ནི་སྤྲོས་པ་ཐམས་
ཅད་ལས་འདས་པའི་སྟོང་ཉིད་དང་།་སྙིང་རྗེས་ཡོངས་གང་ནི་
དམིགས་པ་མེད་པའི་ཐུགས་རྗེ་ཆེན་པོ་དང་། རྒྱུན་མི་ཆད་པ་ནི་ཐུགས་
རྗེ་དེ་ཉིད་ནམ་དུའང་རྒྱུན་ཆད་པ་མེད་པར་འཇུག་པས་རྟག་པ་དང་།
འགོག་པ་མེད་པ་ནི་སེམས་ཅན་སོ་སོའི་མོས་པ་ལྟར་སྐུ་དང་ཆོས་སྒོ་
མཐའ་ཡས་པར་འཆར་བ་དང་། དེ་ཡང་དང་པོ་བཞིས་རང་དོན་དང་
ཕྱི་མ་གསུམ་གྱིས་གཞན་དོན་ཕུན་ཚོགས་བསྟན་པ་བཅས་འགྲེལ་པ་
དཔག་བསམ་སྙེ་མའི་དགོངས་པ་ལྟར་རོ། །གཞན་ལས་འཆད་ཚུལ་གྱི་
རྣམ་གྲངས་གཞན་ཡང་ཡོད་དོ། །དེའི་ཕྱིར་ན་རང་གཞན་གྱི་དོན་
གཉིས་ལྷུན་གྱིས་གྲུབ་པར་འགྱུར་རོ། །སྐབས་བསྡུ་བ་ནི། གསང་སྔགས་
རིག་འཛིན་སྡོམ་པའི་རིམ་པར་ཕྱེ་བ་སྟེ་བཞི་པའོ། །ཞེས་སོ།། །།
གསུམ་པ་སྡོམ་པ་གསུམ་གང་ཟག་གཅིག་གི་རྒྱུད་ལ་

འགལ་མེད་དུ་ཉམས་སུ་ལེན་ཚུལ་གྱིས་མཐའ་དཔྱད་པས་དོན་
བསྡུ་བ་ལ་གསུམ། བརྗོད་བྱའི་ལུས་ངོས་བཟུང་བའི་སྒོ་ནས་
མདོར་བསྟན་པ། ཡན་ལག་རྒྱས་པར་བཤད་པའི་སྒོ་ནས་
མཐའ་དཔྱད་པ། སྡོམ་པ་གསུམ་ཉམས་སུ་ལེན་ཚུལ་བསྡུས་ཏེ་
བསྟན་པའི་སྒོ་ནས་མཇུག་བསྡུ་བའོ། །དང་པོ་ནི།
དེ་ལྟའི་སྡོམ་གསུམ་གང་ཟག་རྒྱུད་གཅིག་ལ། །
རང་ལྡོག་མ་འདྲེས་དགག་དགོས་ཡོངས་སུ་རྫོགས། །
ངོ་བོ་གནས་འགྱུར་ཡོན་ཏན་ཡར་ལྡན་པས། །
གནད་ཀྱིས་མི་འགལ་དུས་སྐབས་གང་གཙོར་སྤྱད། །
ཅེས་པ་སྟེ། སྔར་བཤད་པ་དེ་ལྟ་བུའི་སོ་བྱང་སྔགས་ཀྱི་སྡོམ་པ་
གསུམ་པོ་དེ་རིམ་པར་ནོད་པའི་གང་ཟག་གི་རྒྱུད་གཅིག་ལ་ཇི་ལྟར་
ལྡན་ཞེ་ན། བཤད་པར་བྱ་སྟེ། རང་ལྡོག་མ་འདྲེས། དགག་དགོས་ཡོངས་
རྫོགས། ངོ་བོ་གནས་འགྱུར། ཡོན་ཏན་ཡར་ལྡན། སྡོམ་པ་གསུམ་གནད་
ཀྱིས་མི་འགལ་བ། དུས་སྐབས་གང་གཙོར་སྤྱད་པར་བྱ་བ་དང་དྲུག་གོ།།
གཉིས་པ་ལ་དོན་དྲུག་སྟེ། དང་པོ་ནི།
དེ་ཡང་བླང་ཡུལ་བསམ་པ་ཆོ་ག་རྣམས། །
སོ་སོར་ངེས་ཕྱིར་རང་ལྡོག་མ་འདྲེས་ཡིན། །
ཞེས་པ་སྟེ། དེ་ཡང་སྡོམ་པ་གསུམ་པོ་དེ། རང་གང་ལས་བླང་བའི་
ཡུལ་གང་གིས་ལེན་པའི་བསམ་པ། ཇི་ལྟར་ལེན་པའི་ཆོ་ག་རྣམས་ཐ་
དད་པས། ཇི་སྲིད་དུ་བླངས་པའི་དུས་ཀྱང་སོ་སོར་ངེས་པའི་ཕྱིར། ངོ་

བོ་གནས་འགྱུར་ཡང་ལྡོག་ཆ་ལ་གཞི་མཐུན་མི་སྲིད་པས། རང་རང་གི་
ལྡོག་ཆ་མ་འདྲེས་པར་ཡོད་དེ། ཐོབ་ལ་མ་ཉམས་པར་སོ་སོར་གནས་
པའི་ཕྱིར་དེ་ཡང་སུམ་ལྡན་གྱི་དགེ་སློང་དེ་ཤི་བའི་ཚེ། སོ་ཐར་གྱི་ལྡོག་
ཆ་གཏོང་ཡང་། ཕྱི་མ་གཉིས་གཏོང་མི་སྲིད་དེ། དེ་དེ་གཉིས་ཀྱི་གཏོང་
རྒྱུ་མ་ཡིན་པའི་ཕྱིར། དཔེར་ན། ལྕགས་ཀྱི་གོང་བུ་གསེར་དུ་འགྱུར་བ།
ཕྱིས་དེ་མགུལ་རྒྱུན་ལྟ་བུ་བྱས་ན། དབྱིབས་དང་ལྕི་ཡང་གི་ལྡོག་པ་
གཏོང་ཡང་། ཁ་དོག་གི་ལྡོག་པ་མི་གཏོང་པ་བཞིན་ནོ། །
གཉིས་པ་ནི། 
དགག་བྱ་ཉོན་མོངས་དགོས་པ་མི་འཆིང་བར།།
རང་རང་ལམ་གྱི་ངོས་ནས་ཡོངས་སུ་རྫོགས། །
སྤོང་སྒྱུར་ལམ་དུ་བྱེད་པ་སོ་སོ་ཡང་། །
ཉོན་མོངས་རང་མཚན་སྤོང་བར་མཁས་རྣམས་མཐུན།།
ཅེས་པ་སྟེ། སྡོམ་པ་གསུམ་ཀ་དགག་བྱ་ཉོན་མོངས་པ་སྤོང་བ་
དང་། དགོས་པ་ཉོན་མོངས་པས་མི་འཆིང་བ་ལ། རང་རང་གི་ལམ་གྱི་
ངོས་ནས་དགག་དགོས་གཉིས་གནད་གཅིག་ལ་ཡོངས་སུ་རྫོགས་པ་
ཡིན་ཏེ། ཇི་ལྟར་ན་གནད་གཅིག་ལ་ཡོངས་སུ་རྫོགས་པ་ཡིན་ཞེ་ན།
འདི་ལྟར་སོ་ཐར་གྱིས་ཉོན་མོངས་པ་སྤོང་བ་དང་། བྱང་སེམས་ཀྱིས་
ཉོན་མོངས་པ་རང་བཞིན་གྱིས་མ་གྲུབ་པར་ཤེས་བས་ཆོས་ཉིད་དུ་
བསྒྱུར་ཏེ་གཞན་དོན་དུ་སྤྱད་པ་དང་། གསང་སྔགས་པས་ཉོན་མོངས་
པ་ལྔ་ཡེ་ཤེས་ལྔའི་རང་བཞིན་དུ་བལྟས་ཏེ་ལམ་དུ་བྱེད་པས་ན། དེ་
གསུམ་གཉེན་པོའི་རྣམ་པ་སོ་སོ་ལྟར་སྣང་ཡང་། དོན་ཉོན་མོངས་རང་

མཚན་པ་སྤོང་བར་གཅིག་ཡིན་ཏེ། དཔེར་ན་དུག་གི་སྡོང་པོ་གཅིག མི་
ཟ་བ་དང་། སྨན་དུ་སྒྱུར་བ་དང་། རིག་སྔགས་དང་ལྡན་པས་ཟོས་པ་
གསུམ་དུག་གིས་མི་འཆི་བའི་དགོས་པ་བསྒྲུབ་པ་ལ་གནད་གཅིག་པ་
བཞིན་ནོ།།
གསུམ་པ་ནི།
སོ་ཐར་ཀུན་སློང་སེམས་བསྐྱེད་ཀྱིས་ཟིན་ན།།
ཉེས་སྤྱོད་སྡོམ་པ་ཞེས་བྱའི་ཚུལ་ཁྲིམས་ཡིན།།
དབང་ཐོབ་རྡོ་རྗེ་འཛིན་པའི་སྡོམ་པར་འགྱུར།།
དེ་ཕྱིར་ངོ་བོ་གནས་འགྱུར་ཡིན་ནོ་ཞེས། །
འབུམ་ཕྲག་ལྔ་པའི་ལུང་གིས་གསལ་བར་གྲུབ།།
ཅེས་པ་སྟེ། ཉན་ཐོས་ལྟར་དམན་སེམས་ཀྱིས་བླངས་པའི་སོ་ཐར་
གྱི་སྡོམ་པ་དེ། དུས་དེར་ཀུན་སློང་སེམས་བསྐྱེད་ཀྱིས་ཟིན་པའམ། ཕྱིས་
བྱང་ཆུབ་སེམས་ཀྱི་སྡོམ་པས་ཟིན་པ་ན། དམན་སེམས་བཏང་ཡང་།
རང་གི་ངོ་བོ་གཞན་གནོད་གཞི་བཅས་སྤོང་བའི་ལྡོག་ཆ་དེ་བྱང་
སེམས་ཀྱི་ཉེས་སྤྱོད་སྡོམ་པའི་ཚུལ་ཁྲིམས་སུ་གནས་འགྱུར་ཏེ། དེ་
གཉིས་ཀས་དབང་ཐོབ་པ་ན་མཉམ་པ་ཆེན་པོའི་ཐབས་ཀྱིས་མ་ཟིན་
པའི་ཐ་མལ་སྣང་ཞེན་གྱི་ལྡོག་ཆ་རེ་ཡོད་པ་དེ་བཏང་ནས། རྡོ་རྗེ་
འཛིན་པའི་སྡོམ་པར་གནས་འགྱུར་རོ། །ཇི་ལྟར་ན། སོ་ཐར་སྔགས་ཀྱི་
ཉེས་སྤྱོད་སྡོམ་པ་དང་། བྱང་སྡོམ་རྣམ་སྣང་གི་དམ་ཚིག་ཏུ་འགྱུར་བ་
ཡིན་ནོ། །དེ་ཡང་སྔགས་སྡོམ་གྱི་སྐབས་སུ་སོ་བྱང་ཞེས་རྫས་ཐ་དད་པ་
མེད་དེ། སྔགས་ཀྱི་སྡོམ་རྫས་སུ་ངོ་བོ་གཅིག་པའི་ཕྱིར། དཔེར་ན་སྲོག་

གཅོད་སྤོང་བ་ལྟ་བུ་ལ། མཚོན་ན། སོ་བྱང་སྔགས་གསུམ་གྱི་སྤོང་སེམས་
གསུམ་པོ་དེ་སྔ་མ་རྣམས་ཕྱི་མར་གནས་འགྱུར་ཏེ་ངོ་བོ་གཅིག་པ་
བཞིན་ནོ། །དེའི་ཕྱིར་ན་སྡོམ་པ་གསུམ་ངོ་བོ་གནས་འགྱུར་ཡིན་ནོ་ཞེས་
རྒྱུད་འབུམ་ཕྲག་ལྔ་པའི་ལུང་གིས་གསལ་བར་གྲུབ་པ་ཡིན་ནོ། །ཇི་སྐད་
དུ༑ རྡོ་ཡི་རིགས་ཀྱི་བྱེ་བྲག་ཞིག །བཞུ་བས་ལྕགས་དང་ཟངས་དངུལ་
འབྱུང་།།ཞེས་སྔར་དྲངས་པ་ལྟར་རོ། །
བཞི་པ་ནི།
འཇིག་རྟེན་རྣལ་འབྱོར་རྣལ་འབྱོར་བློ་ཁྱད་ཀྱིས། །
གོང་མ་གོང་མས་གནོད་ཕྱིར་འོག་མ་ཡི། །
ཡོན་ཏན་ལྡན་འོག་མ་ཟིལ་གྱིས་གནོན། །
ཞེས་པ་སྟེ། འཇིག་རྟེན་པ་དང་རྣལ་འབྱོར་པ་མི་མཐུན་ཅིང་།
རྣལ་འབྱོར་རྣམས་ཀྱང་བློ་ན་འཕར་བའི་ཁྱད་པར་གྱིས་གོང་མ་གོང་
མ་རྣམས་ཀྱིས་འོག་མ་འོག་མ་ལ་གནོད་པའི་ཕྱིར་ན། སྔགས་ཀྱི་དམ་
ཚིག་མ་ཉམས་པར་ཐུབ་ན་འོག་མ་སོ་བྱང་གཉིས་ཀྱི་སྡོམ་པའི་ཡོན་
ཏན་རྣམས་ཡར་ལྡན་གྱི་ཚུལ་དུ་འདུས་ཏེ། དེ་གཉིས་ཀྱི་བསྲུང་བྱ་
རྣམས་ཞར་ལ་ཐུབ་པས་ལོགས་སུ་བསྲུངས་མི་དགོས་པའི་ཕྱིར། ཇི་
ལྟར་འདུ་ཞེ་ན། རིགས་ལྔ་སྤྱི་དང་ཁྱད་པར་རྣམ་སྣང་དང་དོན་གྲུབ་ཀྱི་
དམ་ཚིག་ཏུ་འདུ་བ་གང་ཞིག དེར་མ་ཟད་རྩ་ལྟུང་གཉིས་པའི་ནང་དུ་
མ་ཚང་བ་མེད་པར་འདུས་པ་ཡིན་ནོ། །དེ་ཡང་དགོས་པ་ཉོན་མོངས་
པས་མི་འཆིང་བའི་དབང་གིས་དགག་བྱ་སྡོམ་པ་འོག་མ་གཉིས་ཀྱི་༌་
སྐྱོན་ཟིལ་གྱིས་གནོན་པ་ཡིན་ཏེ། དཔེར་ན་ཞེ་སྡང་རང་ག་མ་དང་མ་

བྲལ་ན་སྔགས་ལམ་དུ་མི་འགྱུར་ཡང་། བསྒྲལ་འདྲེན་གྱི་རྟོགས་གོམས་
དང་ལྡན་པས་ངན་འགྲོར་སྐྱེ་ངེས་པ་ཞིང་བཅུ་ཚང་བའི་དགྲ་ལྟ་བུ་
སྙིང་རྗེའི་ཀུན་སློང་གིས་བསྟན་པ་དང་བླ་མའི་དོན་དུ་མངོན་སྤྱོད་
ཀྱིས་བསྒྲལ་ནས་སོ་བྱང་གི་ཕམ་པ་དང་རྩ་ལྟུང་གིས་མི་གོས་པར་མ་
ཟད། ཡུལ་སྡིག་པོ་ཆེ་ལ་ཕན་འདོགས་པ་དང་བསྟན་འགྲོའི་དོན་ཆེན་
འགྱུར་བས་བསོད་ནམས་ཀྱི་ཚོགས་ཀྱང་རྫོགས་པར་འགྱུར་རོ། ། །
ལྔ་པ་ནི།
འདུ་ཤེས་གསུམ་གྱིས་འཁྲིག་ན་རྣལ་འབྱོར་དེ།།
ཡུལ་བསམ་སྦྱོར་བ་མཐར་ཐུག་མ་ཚང་བས། །
རྨི་ལམ་ཇི་བཞིན་གནད་ཀྱིས་འགལ་མི་སྲིད།།
ཅེས་པ་སྟེ། སྡོམ་གསུམ་གནད་ཀྱིས་མི་འགལ་བ་ཇི་ལྟར་ན། དཔེར་
ན། མི་ཚངས་སྤྱོད་ལྟ་བུ་ལ་མཚོན་ན་ཡབ་ཡུམ་ལྷའི་འདུ་ཤེས། མཁའ་
གསང་རྡོ་རྗེ་དང་པདྨར་བྱིན་གྱིས་བརླབས་པ་སྔགས་ཀྱི་འདུ་ཤེས།
ཐབས་འདི་ལ་བསྟེན་ནས་བདེ་བ་ཆེན་པོའི་ཡེ་ཤེས་བསྒྲུབ་པར་བྱའོ་
སྙམ་པ་ཆོས་ཀྱི་འདུ་ཤེས་ཏེ། དེ་ལྟར་འདུ་ཤེས་གསུམ་གྱིས་འཁྲིག་པར་
བྱས་ན་རྣལ་འབྱོར་པ་དེ་ལ། ལྷ་སྔགས་ཀྱི་འདུ་ཤེས་གཉིས་ཀྱིས་ཡུལ་
གཞི་མ་ཚང་། ཆོས་ཀྱི་འདུ་ཤེས་ཀྱིས་བསམ་པ་མ་ཚང་། བྱེད་པ་སྡོམ་
པའི་ཐབས་མཁས་ཀྱི་སྤྱོད་པས་སྦྱོར་བ་མ་ཚང་། འདོད་པའི་རོ་མི་མྱོང་
བར་བདེ་སྟོང་གི་ཡེ་ཤེས་སུ་གསལ་བས་མཐར་ཐུག་མ་ཚང་བའི་ཕྱིར་
ན་རྨི་ལམ་དུ་ལོངས་སྤྱོད་པ་ཇི་བཞིན་དུ་མངོན་ཞེན་གྱི་འཆིང་བ་དང་
བྲལ་བས་དགག་དགོས་གནད་གཅིག་པའི་དོན་གྱིས་སྡོམ་པ་གསུམ་

ནང་ཕན་ཚུན་འགལ་བར་མི་སྲིད་དོ།།
དྲུག་པ་ནི།
སྡིག་ཏོ་མི་དགེའི་ཕྱོགས་དང་ཚོགས་པའི་གསེབ།།
འོག་མ་གཙོར་སྤྱོད་འདོད་པས་དབེན་པ་དང་།།
སྤྱོད་པའི་དུས་དང་དབེན་པར་གསང་སྔགས་སྤྱད། །
ནང་མ་འདོམ་ན་མ་འདྲེས་ཡོངས་རྫོགས་བསྲུང་། །
འདོམ་ན་དགག་དགོས་བརྩི་ཞེས་མཁས་རྣམས་བཞེད།།
ལས་དང་པོ་དང་རྣལ་འབྱོར་གྲུབ་ཐོབ་དང་། །
ཐམས་ཅད་མཁྱེན་པའི་སྤྱོད་པ་གང་ཡིན་པ། །
དུས་ཚོད་འབྲེལ་བར་དགོས་ཞེས་དུས་འཁོར་བཤད།།
ཅེས་པ་སྟེ། སྡིག་ཏོ་མི་དགེ་བའི་ཕྱོགས་རང་བཞིན་གྱིས་ཁ་ན་མཐོ་
བ་ཐམས་ཅད་དང༌། །ཚོགས་པའི་གསེབ་ཏུ་རྟོགས་གོམས་ཀྱི་གདེང་
དང་ལྡནརུང་སྡོམ་པ་འོག་མ་གཉིས་གཙོ་བོར་བསྲུང་དགོས་ཏེ། དེ་
ལྟར་མིན་ན་ལས་འབྲས་ལ་བརྩི་སྲུང་མེད་པས་འབྲེལ་ཚད་ལོག་ལམ་
ལ་སྦྱོར་བ་དང་། །བསྟན་འཛིན་དུ་རློམས་ནས་རྒྱལ་བའི་བསྟན་པ་རྨ་
འབྱིན་པར་བྱེད་པའི་ཕྱིར་རོ། །ཡང་རང་འདོད་ཀྱིས་དབེན་པས་
གཞན་དོན་དུ་འགྱུར་ངེས་པ་ན་ལུས་ངག་གི་བཅས་པ་རྣམས་ཐེག་
ཆེན་ལ་གནང་བས་དེ་བཞིན་དུ་སྤྱད་པ་དང་། ཀུན་བཟང་གི་སྤྱོད་པའི་
སྟོབས་དང་། དབེན་པར་ཀུན་འདར་གསང་སྤྱོད་ལྟ་བུའི་དུས་སུ་
གསང་སྔགས་གཙོ་བོར་སྤྱད་དགོས་ཏེ། དེའི་ཚེ་འོག་མ་དང་འགལ་བ་
ལྟར་སྣང་ཡང་དེ་ནི་ལྟུང་བའི་གཟུགས་བརྙན་ཡིན་ནོ། །དེ་ཡང་དུས་

རྟག་ཏུ་སྡོམ་པ་གསུམ་གྱི་ལྟུང་བ་ནང་མ་འདོམ་པ་རྣམས་ནི་རང་རང་
གི་གཞུང་ནས་བཤད་པ་ལྟར་སོ་སོར་མ་འདྲེས་པར་ཡོངས་སུ་རྫོགས་
པར་བསྲུང་བར་བྱ་ཞིང་། གལ་ཏེ་འདོམ་ཐུག་པར་གྱུར་ན་དགག་
དགོས་བརྩི་སྟེ། གང་གིས་ཉེས་པ་བསྐྱེད་པའི་ཆ་ཐམས་ཅད་དགག་བྱ་
ཡིན་པས་སྤོང་ཞིང་། ཡོན་ཏན་སྐྱེད་པའི་ཆ་ཐམས་ཅད་བསླབ་པའི་
དགོས་པ་ཡིན་པས་སྤྱད་པར་བྱ་སྟེ། དེས་ན་གནང་བཀག་གི་སྤྱིར་
བཏང་དང་དམིགས་བསལ་གྱི་གནད་རྣམས་མ་འདྲེས་པར་ཤེས་པར་
གལ་ཆེའོ། །དེའི་དོན་ཡང་ལས་དང་པོ་པ་དང་། རྣལ་འབྱོར་པ་དང་།
གྲུབ་པ་ཐོབ་པ་དང་། ཐམས་ཅད་མཁྱེན་པའི་སྤྱོད་པ་གང་ཡིན་པ་
རྣམས་ནི་བླང་དོར་མ་འདྲེས་པར། རང་རང་གི་གནས་སྐབས་དང་
བསྟུན་པའི་དུས་ཚོད་དང་འབྲེལ་བར་སྤྱོད་དགོས་ཞེས་དུས་ཀྱི་འཁོར་
ལོ་ལས་གསུངས་སོ། །འགྲེལ་ཆེན་ལས། དེའི་ཕྱིར་ལས་དང་པོ་པས་རྣལ་
འབྱོར་པའི་བྱ་བ་མི་བྱའོ། །རྣལ་འབྱོར་པས་གྲུབ་པའི་བྱ་བ་མི་བྱའོ།
གྲུབ་པས་ཐམས་ཅད་མཁྱེན་པའི་བྱ་བ་མི་བྱའོ། །ཞེས་སོ། །
གསུམ་པ་སྡོམ་པ་གསུམ་ཉམས་སུ་ལེན་ཚུལ་བསྡུས་ཏེ་
བསྟན་པའི་སྒོ་ནས་མཇུག་བསྡུ་བ་ནི། །
ཡོན་ཏན་གཞི་རྟེན་སོ་ཐར་གང་ནུས་སྟེང་། །
བྱང་ཆུབ་སེམས་བསྐྱེད་སྔགས་ཀྱི་ཡན་ལག་ཡིན། །
སྨིན་བྱེད་དབང་ཐོབ་སྡོམ་གསུམ་མིག་ལྟར་བསྲུང་།།
གདན་གསུམ་ལྷ་རུ་ཤེས་པའི་བསྐྱེད་རིམ་དང༌། །
མཚན་བཅས་མཚན་མ་མེད་པའི་རྫོགས་རིམ་བསྒོམ། །

ཉེ་རྒྱུའི་སྤྱོད་པས་རིམ་བཞིན་མཚམས་སྦྱར་ན།།
འདིའམ་འཆི་ཁ་དང་ནི་བར་དོ་རུ། །
རང་བཞིན་སྤྲུལ་པའི་ཞིང་དུ་རྫོགས་འཚང་རྒྱ། །
ཞེས་པ་སྟེ། ལུང་རྟོགས་ཡོན་ཏན་ཐམས་ཅད་ཀྱི་གཞི་རྟེན་སོ་ཐར་
རིས་བདུན་གང་ནུས་ཐོབ་ལ་མ་ཉམས་བར་བསྲུང་ཞིང་། དེའི་སྟེང་དུ་
བྱང་ཆུབ་ཏུ་སེམས་བསྐྱེད་པ་དང་གཉིས་རིག་འཛིན་སྔགས་ཀྱི་སྡོམ་
པའི་ཡན་ལག་མེད་ན་མི་འབྱུང་བ་ཡིན་ཏེ། དེ་ནས་རྒྱུད་སྨིན་པར་བྱེད་
པའི་དབང་བཞི་ལེགས་པར་ཐོབ་ནས་སྡོམ་པ་གསུམ་གྱི་བསླབ་བྱ་
རྣམས་འོག་མས་གོང་མའི་གོ་མི་བཀག་པ་དང་། གོང་མས་འོག་མ་སུན་
མི་འབྱིན་པར་དགག་དགོས་གནད་ཤེས་པའི་སྒོ་ནས་མིག་གི་འབྲས་བུ་
ལྟར་བསྲུང་པར་བྱ་ཞིང་། དེ་ཡང་སྨིན་ཟིན་གྲོལ་བའི་ཕྱིར་དུ་ལམ་རིམ་
པ་གཉིས་ལ་འཇུག་དགོས་ཏེ། རང་གི་ཕུང་ཁམས་སྐྱེ་མཆེད་ཐམས་
ཅད་གཤེགས་པ་གཤེགས་མ། སེམས་དཔའ་སེམས་མ། ཁྲོ་བོ་ཁྲོ་མོ་སྟེ་
གདན་གསུམ་མམ་དཀྱིལ་འཁོར་གསུམ་གྱི་ལྷ་རུ་ཤེས་པའི་སྦྱང་གཞི་
སྦྱོང་བྱེད་ངོ་འཕྲོད་པའི་སྒོ་ནས་དཀྱིལ་འཁོར་འཁོར་ལོ་བསྒོམ་པའི་
བསྐྱེད་རིམ་དང་། རྫོགས་རིམ་མཚན་བཅས་རྩ་རླུང་ཐིག་ལེ་ལ་གནད་
དུ་བསྣུན་པའི་ཐབས་དང་། མཚན་མེད་རང་བྱུང་གི་ཡེ་ཤེས་འོད་
གསལ་སྤྲོས་པ་ཐམས་ཅད་བྲལ་བ་དེ་ཁོ་ན་ཉིད་ཀྱི་རྫོགས་རིམ་རྣམས་
ལེགས་པར་བསྒོམ་སྟེ། ཉེ་རྒྱུའི་སྤྱོད་པ་སྤྲོས་བཅས། སྤྲོས་མེད། ཤིན་ཏུ་
སྤྲོས་མེད་གསུམ་གྱིས་རིམ་བཞིན་མཚམས་སྦྱར་ནས་དབང་པོ་རབ་ཚེ་
འདིར་ཟུང་འཇུག་གི་སྐུ་འགྲུབ། འབྲིང་འཆི་ཁར་གཞིའི་འོད་གསལ་

ལས་ཟུང་འཇུག་གི་སྐུར་ལྡང་། ཐ་མ་བར་དོ་ནས་རང་བཞིན་སྤྲུལ་པའི་
དག་ཞིང་མངོན་པར་དགའ་བ་སོགས་བགྲོད་དེ། རྡོ་རྗེ་མི་བསྐྱོད་པའི་
ཞལ་མཐོང་། རིན་འབྱུང་གིས་དབང་བསྐུར། སྣང་བ་མཐའ་ཡས་ཀྱིས་
བྱང་ཆུབ་ཏུ་ལུང་བསྟན། དོན་ཡོད་གྲུབ་པས་དབུགས་དབྱུང་བ་ཐོབ་
ནས༑ དབུས་དུར་ཁྲོད་མེ་རི་འབར་བའི་ཞིང་དུ་མངོན་པར་འཚང་རྒྱ་
བར་འགྱུར་རོ། །དེ་ལྟར་ཡང་སྒྱུ་འཕྲུལ་མངོན་བྱང་ལས། དག་པ་ས་
ཡིད་དབང་ཉིད་ཕྱིར། །སྟོན་པ་ལྔ་དང་ཆོས་རབ་ལྔ། །ཡེ་ཤེས་ལྔ་ཡོངས་
རྫོགས་པ་ལས། །རྫོགས་པའི་བྱང་ཆུབ་སྙིང་པོ་འགྲོ། །ཞེས་སོ། །སྐབས་
བསྡུ་བ་ནི། སྡོམ་གསུམ་སྤྱིར་དཔྱད་པའི་རིམ་པར་ཕྱེ་བ་སྟེ་ལྔ་པའོ། །
ཞེས་སོ།། །།
གསུམ་པ་བཤད་པ་མཐར་ཕྱིན་པའི་བྱ་བ་ལ་བཞི། རྩོམ་
པའི་རྒྱུ་བརྩེ་བའི་སྙིང་རྗེ། རྩོམ་དགོས་པའི་རྒྱུ་མཚན། ཇི་ལྟར་
བརྩམས་པའི་ཚུལ། དེས་ཐོབ་པའི་དགེ་བ་བསྔོ་བའོ། །དང་པོ་
དེང་སང་མ་སྦྱངས་སུ་ཅོ་སྨྲ་བ་བརྒྱས། །
རང་གིས་ཡེ་ཤེས་རྡུལ་ཙམ་མ་རྟོགས་པར། །
རང་བཟོའི་ཆོ་གས་རྨོངས་རྣམས་ཚིམ་པའི་དུས། །
སྐྱབས་དེ་བསམ་གྱིན་སྙིང་ནས་མཆི་མ་དཀུ། །
ཞེས་པ་སྟེ། དེང་སང་གསུང་རབ་དགོངས་འགྲེལ་དང་བཅས་པ་
ལ་ཐོས་བསམ་གྱིས་ལེགས་པར་མ་སྦྱང་ཞིང་བླུན་པོ་མཁས་རློམས་ཅན།
གཞན་ལ་མུ་ཅོར་སྨྲ་བ་བརྒྱ་ཕྲག་དུ་མས་སྒོམ་པ་ཉམས་ལེན་གྱི་སྒོ་ནས་

རང་གིས་གནས་ལུགས་ཀྱི་ཡེ་ཤེས་རྡུལ་ཕྲན་ཆ་ཤས་ཙམ་གྱི་ཕྱོགས་མ་
གོ་ཡང་མ་རྟོགས་པར་རང་བཟོས་བསླད་པའི་ཆོ་གས་རིགས་མཐུན་
རྨོངས་པ་རྣམས་དགའ་བ་བསྐྱེད་ཅིང་ཚིམ་པའི་དུས་འདིར། རང་
གཞན་གཉིས་ཀ་བརླག་པའི་སྐྱབས་གནས་དེ་འདྲ་བ་ལ་བསྟེན་པའི་
སྙིགས་དུས་ཀྱི་སྐྱེ་བོ་འདི་རྣམས་ཀྱེ་མ་ཀྱི་ཧུད་སྙིང་རེ་རྗེ་བསམ་གྱིན་
སྐྱེས་བུ་དམ་པ་རྣམས་ནི་སྙིང་ནས་མྱ་ངན་གྱི་མཆི་མ་དཀུ་བར་འོ་
པའི་གནས་སུ་གྱུར་པ་ཡིན་ནོ། །
གཉིས་པ་ནི།
མདོ་སྔགས་ལམ་རྣམས་མུ་མེད་འགྲོ་བའི་ཕྱིར།།
ཚང་ལ་མ་ནོར་ལམ་འདི་རྒྱལ་བས་གསུངས། །
གངས་ཅན་འདི་ན་དེ་དག་ཕྱོགས་རེར་འཛིན།།
གཅིག་ཏུ་སེམས་ཀྱང་སྡོམ་གསུམ་མིང་ཙམ་ལུས། །
ཞེས་པ་སྟེ། མདོ་སྔགས་ལམ་རིམ་རྣམས་ནི་མཐའ་ཡས་མུ་མཐའ་
མེད་པའི་འགྲོ་བ་རྣམས་ཀྱི་ཁམས་དབང་དང་མཐུན་པར་དེ་དག་ཐར་
པ་དང་ཐམས་ཅད་མཁྱེན་པའི་གོ་སར་དཀྲི་བའི་ཕྱིར། གང་ཟག་
གཅིག་འཚང་རྒྱ་བའི་ཐབས་ཚང་ལ་མ་ནོར་བའི་ལམ་འདི་རྒྱལ་བས་
གསུངས་སོ། །འོན་ཀྱང་གངས་ཅན་འདི་ན་མདོ་སྔགས་གཉིས་འགལ་
ལོ་ཞེས་བླུན་པོ་སྤྱི་བརྟོལ་ཅན་དག་གིས་ནི་མེ་ཆུ་ལྟར་འགལ་འདུའི་
ཕུང་པོར་མཐོང་ནས་ཕྱོགས་རེ་བར་འཛིན་ཏེ། མཁས་པ་རྣམ་དཔྱོད་
དང་ལྡན་པ་གཅིག་ཏུ་བསྡུ་བར་སེམས་པ་དག་གིས་ཀྱང་བཤད་ཡམས་
ཀྱིས་ས་བཅད་པ་ཙམ་ལས་སྡོམ་པ་གསུམ་གྱི་བསླབ་བྱ་གོང་འོག་མི་

འགལ་བར་ཤེས་དགོས་པ་རྣམས་ནི་མིང་ཙམ་དུ་ལུས་སོ། །
གསུམ་པ་ནི།
འདི་ནི་མཁས་གྲུབ་དུ་མའི་ལེགས་བཤད་ལས། །
སྒྲིམས་པོའི་བློ་ཡིས་ཕྱོགས་གཅིག་དག་ཏུ་བཀོད།།
དེ་ཕྱིར་ནོངས་པའི་དྲི་མ་མེད་སྙམ་རློམས། །
ཞེས་པ་སྟེ། ཚུལ་དེ་ལྟར་མཐོང་ནས་བསྟན་བཅོས་འདི་ནི་རང་
བཟོ་དང་ཕྱོགས་རིས་སྤངས་ཏེ་མདོ་རྒྱུད་ཀྱི་དོན་ཇི་ལྟ་བ་བཞིན་དུ་
གཏན་ལ་འབེབས་པར་བྱེད་པའི་མཁས་གྲུབ་དུ་མའི་ལེགས་པར་
བཤད་པ་ལས། ཇི་སྐད་བསྟན་པ་རྣམས་ལ་སྒྲིམས་པོའི་བློ་ཡིས་
བརྟགས་ཤིང་དཔྱད་པའི་སྒོ་ནས་མདོ་རྒྱུད་མན་ངག་རྣམས་དང་མི་
འགལ་བར་ཕྱོགས་གཅིག་ཏུ་བཀོད་པ་ཡིན་ཏེ་དེའི་ཕྱིར་ན་མ་བཤད་
པ་ལོག་པར་བཤད་པའི་ནོངས་པའི་དྲི་མ་མེད་དོ་སྙམ་དུ་རློམས་པ་
ཡིན་པས་རྗེས་འཇུག་གི་གདུལ་བྱ་རྣམས་ཡིད་ཆེས་པར་གྱིས་ཤིག
བཞི་པ་ནི།
དགེ་དེས་ཀུན་བཟང་གོ་འཕང་མྱུར་ཐོབ་ཤོག །
ཅེས་པ་སྟེ། བསྟན་བཅོས་བརྩམས་པ་ལས་བྱུང་བའི་དགེ་བ་དེས་
མཁའ་མཐས་ཁྱབ་པའི་འགྲོ་བ་རྣམས་སྐུ་ལྔ་ཡེ་ཤེས་ལྔ་དང་འདུ་
འབྲལ་མེད་པ་ཀུན་ཏུ་བཟང་པོ་གོ་འཕང་མྱུར་དུ་ཐོབ་པ་ཤོག་ཅིག་གུ།
གསུམ་པ་བསྟན་བཅོས་ཇི་ལྟར་བརྩམས་པའི་མཛད་བྱང་
སྨོས་པ་ནི།
ཅེས་སྡོམ་གསུམ་རྣམ་ངེས་ཚིག་གིས་རིམ་པར་ཕྱེ་བ་འདི་གངས་

རིའི་ཕྲེང་བས་བསྐོར་བའི་ཡུལ་ལྗོངས་ལྷོ་ཕྱོགས་ཀྱི་རྒྱུད་དུ་བྱུང་བ་
ངེས་པར་འབྱུང་བའི་བསམ་པ་ཅན་མངའ་རིས་ཀྱི་པཎྜི་ཏ་པདྨ་དབང་
གི་རྒྱལ་པོས་བཀོད་པ། ཕྱོགས་དུས་གནས་སྐབས་ཐམས་ཅད་དུ་རང་
བཞིན་རྫོགས་པ་ཆེན་པོའི་བསྟན་པ་ལ་བྱ་བ་བྱེད་ནུས་པར་གྱུར་ཅིག །
ཅེས་སོ། །
དེ་ལྟར་སྡོམ་གསུམ་རྣམ་པ་ངེས་པ་ཡི། །
ཚིག་དོན་ཅུང་ཟད་དབྱེ་བའི་ལེགས་བཤད་གང་།།
ལྔ་ཕྲག་རིག་པའི་གཞུང་ཀུན་ལེགས་སྦྱངས་པའི། །
བློ་གྲོས་ཡལ་འདབ་ལྔ་པའི་རྣམ་དཔྱོད་ཀྱིས། །
འགྲེལ་པ་དཔག་བསམ་སྙེ་མའི་དོག་པ་ལས། །
འཇམ་དབྱངས་བླ་མས་དགྱེས་པར་དབུགས་དབྱུང་བའི། །
ཞལ་ལུང་གཅེས་པར་བཏུས་པའི་མེ་ཏོག་ཕྲེང་། །
གཏེར་ཆེན་བླ་མ་མཉེས་པའི་སྐྱེས་སུ་འབུལ། །
ཚིག་སྦྱོར་རྣོན་པོའི་འོད་ཀྱི་ཐུར་མ་རྣམས། །
མདོ་རྒྱས་འཚམས་པར་སྤྲོས་པས་བསླབ་གསུམ་གྱི། །
དྲི་བསུང་ཁང་བཟང་དཀར་པོ་འབྱེད་པ་ན།།
བློ་ལྡན་རྐང་དྲུག་ཚོགས་རྣམས་ཅི་དགར་རོལ། །
འདི་ལྟར་འབད་པའི་ལེགས་བྱས་ཆ་མཆིས་པས། །
ཐུབ་བསྟན་ཡོངས་ཀྱི་མཛེས་རྒྱན་གདན་ས་འདིར། །
བཤད་དང་སྒྲུབ་པའི་ཉི་ཟླའི་སྣང་བ་ཆེ། །
ཇི་སྲིད་ནམ་མཁའི་མཐའ་བར་རྒྱས་གྱུར་ཅིག །

རིགས་ཀྱི་བདག་པོ་དཔལ་ལྡན་ཀརྨ་པ། །
སྟོན་འཁོར་ཕུན་སུམ་ཚོགས་པ་ལྔ་ལྡན་གྱི།།
རྫོགས་ལྡན་དང་པོ་ཚེས་པའི་དཀར་ཕྱོགས་ཀྱི།།
མཛེས་པས་ས་གསུམ་རྟག་པར་ཁྱབ་གྱུར་ཅིག །
བདག་ཀྱང་སྐྱེ་དང་སྐྱེ་བའི་ཕྲེང་བ་ལས། །
རབ་ཏུ་དགའ་བའི་ས་མཆོག་མ་བརྙེས་པར།།
ཉིས་བརྒྱ་ལྔ་བཅུའི་ཁྲིམས་ཀྱིས་རྒྱུད་བསྡམས་པའི།།
ཁྱིམ་ནས་ཁྱིམ་མེད་རབ་ཏུ་འབྱུང་བར་ཤོག།
ཇི་སྲིད་ཐུབ་བསྟན་གནས་པ་དེ་སྲིད་དུ། །
ལུང་དང་རྟོགས་པའི་ཆོས་ཀྱི་སྒྲོན་མེ་གང་།།
གླིང་བཞིའི་ཁྱོན་ཀུན་འདྲེན་པའི་ཤིང་རྟ་ཆེ། །
བསྟན་པ་འཛིན་པའི་སྐྱེས་བུ་ཉིད་གྱུར་ཅིག།
ཅེས་སྡོམ་པ་གསུམ་རྣམ་པར་ངེས་པའི་བསྟན་བཅོས་ཀྱི་འགྲེལ་པ་
འཇམ་དབྱངས་དགྱེས་པའི་ཞལ་ལུང་ཞེས་བྱ་བ་འདི་ནི་ལྕགས་མོ་བྱའི་
ལོར་གདན་ས་ཆེན་པོ་འོག་མིན་ཀརྨའི་ཡང་ཁྲོད་གསང་སྔགས་ཕོ་བྲང་
རྡོ་རྗེའི་བཀོད་པའི་གཙུག་ལག་ཁང་ཆེན་པོར་བཤད་སྒྲུབ་ཀྱི་སྡེ་གསར་
དུ་འཛུགས་པའི་ཐོག་མར་དབྱར་གནས་པའི་སྐབས་སུ། རང་ཉིད་ནས་
བློ་གྲོས་ཕུན་སུམ་ཚོགས་པའི་བསྟན་འཛིན་གྱི་སྐྱེས་བུ་མང་པོ་ལ་སྡོམ་
གསུམ་རྣམ་ངེས་ཀྱི་བཤད་པ་འབུལ་བ་ན། དུས་གསུམ་བདེ་བར་
གཤེགས་པ་ཐམས་ཅད་ཀྱི་སྤྱི་གཟུགས་འགྲོ་འདུལ་བླ་མ་གཏེར་ཆེན་
ཆོས་ཀྱི་རྒྱལ་པོའི་ཞལ་སྔ་ནས་ཤཾ་ཁ་མཱལ་ཆས་ལྡན་དང་ལྷ་གོས་བཅས་

ཀྱི་ཅོད་པན་སྤྱི་བོར་བཅིངས་ནས་བློ་གྲོས་གསར་བུ་བ་རྣམས་ལ་ཕན་
པའི་ཕྱིར་འགྲེལ་པ་མདོ་རྒྱས་འཚམས་པ་ཞིག་འབྲི་བར་འོས་ཞེས་
བཀའ་ཡིས་གནང་བ་ཐོབ་པ་གཙུག་ཏུ་མཆོད་དེ། འགྲེལ་པ་དཔག་
བསམ་སྙེ་མའི་ཚིག་སྣ་བསྡུས་པ་ལ། འཇམ་མགོན་བླ་མ་རྡོ་རྗེ་འཆང་
ཆེན་པོའི་ཞལ་ལུང་ཐུན་མོང་མ་ཡིན་པས་ཟུར་བརྒྱན་ཏེ། དབྱར་
གནས་པའི་སྐབས་དེ་ཉིད་དུ། དགེ་སྦྱོང་ཆོས་སྨྲ་བ་པོ་རྒྱལ་བའི་སྲས་པོ་
ཀརྨ་ངེས་དོན་སྙིང་པོ་གཞན་ཕན་ཆོས་ཀྱི་དབང་ཕྱུག་གམ། བརྡ་སྤྲོད་
ཀུན་བཤད་ཀྱི་བཏགས་མིང་གསུང་རབ་ཕྲེང་བ་བདུད་རྩིའི་སྒྲ་
དབྱངས་ཞེས་བྱ་བས་སྦྱར་བ་འདིས་ཀྱང་ཐུབ་བསྟན་རིན་པོ་ཆེ་ཕྱོགས་
བཅུ་ཀུན་ཏུ་ཁྱབ་པའི་རྒྱུར་གྱུར་ཅིག །

༄༅།། སྡོམ་པ་གསུམ་གྱི་རྣམ་བཞག་མདོར་བསྡུས་པ་
བཞུགས།
ཀརྨ་པ་བདུན་པའི་ཞབས་ཀྱིས་མཛད།
1
དཀོན་མཆོག་གསུམ་ལ་ཕྱག་འཚལ་ལོ།།
ལམ་པའི་སྤོང་བའི་སེམས་ཀྱི་སྡོམ་མེད་ཀྱང་།།
འབྲས་བུར་གྱུར་པ་སྤངས་པའི་ཟག་མེད་སྡོམ། །
གང་ལ་མངའ་བ་རྫོགས་པའི་སངས་རྒྱུས་དང་། །
དེ་ཡི་ཆོས་དང་འཕགས་པའི་དགེ་འདུན་ལ།
ཕྱག་འཚལ་ནས་ནི་སྡོམ་པ་གསུམ་པོ་དག །
རྒྱལ་བས་མདོ་དང་རྒྱུད་སྡེ་ལས་གསུངས་པ། །
བཀའ་བརྒྱུད་མཆོག་ལས་བརྒྱུད་པ་ཇི་བཞིན་དུ། །
མདོར་བསྡུས་ཙམ་ཞིག་འདིར་བཤད་བྱ་ཡི་ཉོན། །
འདིར་སྡོམ་པ་གསུམ་མདོར་བསྡུས་ཏེ་བཤད་པ་ལ་གཉིས། བཤད་
སྲོལ་ཇི་ལྟར་བྱུང་བ་དང་། བཤད་པ་དངོས་སོ། དང་པོ་ལ་གསུམ། རྒྱུ་
གར་བའི་ལུགས་ཀྱི་བཤད་སྲོལ་བོད་དུ་བྱུང་བ་དང་། བོད་གཞན་གྱི་
ལུགས། བཀའ་བརྒྱུད་རིན་པོ་ཆེའི་བཤད་སྲོལ་ལོ། །དང་པོ་ནི། རྒྱ་གར་
བའི་ལུགས་བོད་དུ་འགྱུར་བ་ལ། ཨ་བྷ་ཡཱ་ཀ་རའི་ཐུབ་པ་དགོངས་རྒྱན་
ལས་འབྱུང་བ་དང་། བི་བྷཱུ་ཏི་ཙནྡྲའི་འོད་ཕྲེང་ལས་འབྱུང་བ་གཉིས་
ལས། དང་པོ་ནི། གསེར་གྱི་རྒྱན་གསེར་དུ་རིགས་གཅིག་ཀྱང་། མགོ་

རྒྱུན་དང་རྐང་གདུབ་ལག་གདུབ་སོགས་ཐ་དད་པ་བཞིན་དུ། སྡོམ་པ་
གསུམ་པོ་སྤོང་བའི་སེམས་པར་རིགས་གཅིག་ཀྱང་། སྡོམ་པ་གསུམ་ཐ་
དད་པར་གསལ་བར་བཤད་དོ། །བི་བྷཱུ་ཏིས་ནི། སྐར་མ་དང་ཟླ་བ་ཉི་མ་
གསུམ་གྱི་དཔེས་ཟླ་བ་ཤར་བ་ན་སྐར་འོད་ཟིལ་གྱིས་མནན་ནས་བག་
ལ་ཞ་བར་འགྱུར་བ་དང་། ཉི་མ་ཤར་བ་ན་ཟླ་འོད་ཀྱང་ཟིལ་གྱིས་
མནན་ནས་བག་ལ་ཞ་བར་འགྱུར་ཡང་། ཉི་ཟླ་སྐར་གསུམ་ཐ་དད་པ་
བཞིན་དུ། སྡོམ་པ་གསུམ་པོ་ཡང་གོང་མ་གོང་མ་ཐོབ་པས། འོག་མ་
འོག་མ་ཟིལ་གྱིས་མནན་ནས། བག་ལ་ཞ་བར་འགྱུར་ཡང་ངོ་བོ་ཐ་དད་
པར་བཤད་དོ། །གཉིས་པ་བོད་ཀྱི་ལུགས་ལ་སྣ་ཚོགས་པ་འདུག་ཀྱང་།
རྩ་ལྟུང་འཁྲུལ་སྤོང་བས། རྒྱུད་འབུམ་པར། རྡོ་ཡི་རིགས་ཀྱི་བྱེ་བྲག་ནི། །
བཞུས་པས་གསེར་དངུལ་ཟངས་ལྕགས་འགྱུར། །གསེར་འགྱུར་རྩི་ཡི་
རང་བཞིན་གྱིས། །ཐམས་ཅད་གསེར་དུ་བསྒྱུར་བ་བཞིན། །སོ་སོར་ཐར་
དང་བྱང་ཆུབ་སེམས། །རིག་འཛིན་སྔགས་ཀྱི་སྡོམ་པ་ཡང་། །དཀྱིལ་
འཁོར་ཆེན་པོ་འདིར་ཞུགས་ན། །རིག་པ་འཛིན་པ་ཞེས་བྱའོ། །ཞེས་
འབྱུང་བས། གསེར་འགྱུར་གྱི་དཔེས། སྡོམ་པ་གསུམ་གནས་འགྱུར་ངོ་
བོ་གཅིག་པར་བཤད་ཅེས་རྗེས་འབྲངས་རྣམས་ཀྱིས་འདོད་ཅིང་། སྡོམ་
གསུམ་རབ་དབྱེར། སོ་སོར་ཐར་པའི་སྡོམ་པ་ལ། །ཉན་ཐོས་ཐེག་ཆེན་
ལུགས་གཉིས་ཡོད། །ཅེས་བཤད་ནས། བསམ་པ་སེམས་བསྐྱེད་ཀྱིས་
ཟིན་པའི། །ཆོ་ག་ཉན་ཐོས་ལུགས་བཞིན་གྱིས། །སོ་སོར་ཐར་པ་རིགས་
བརྒྱད་པོ། །ཐེག་ཆེན་སོ་སོར་ཐར་པར་འགྱུར། །ཞེས་སོགས་ཀྱིས་གནས་
འགྱུར་བར་བསྟན་པར་འདིའི་རྗེས་འབྲངས་རྣམས་ཀྱིས་འདོད་ཅིང་།
ཐེག་ཆེན་སོ་སོར་ཐར་ཡིན་ཡང་། དགེ་སློང་ལ་སོགས་སྡོམ་པ་ཡི། །ལྡོག་

པ་ཤི་བའི་ཚེ་ན་གཏོང་། །ཞེས་སོགས་ངོ་བོ་གཅིག་ལ་ལྡོག་པ་ཐ་དད་
པར་འདོད་དོ། །སྡོམ་གསུམ་རྣམ་བཞག་པས། ལི་སྡེར་སོགས་སྣོད་ཤིན་
ཏུ་དྭངས་པ་ལ། ཆུ་དྭངས་པ་བླུན་པའི་ནང་དུ། རིན་པོ་ཆེ་ཨིནྡྲ་ནི་ལ་
བཞག་པ་ན། སྣོད་ཆུ་སོགས་ཁ་དོག་སྔོན་པོར་འགྱུར་བས། ཨིནྡྲ་ནཱི་ལའི་
ཡན་ལག་ཏུ་འགྱུར་ཡང་། དེ་གསུམ་ཐ་དད་པ་བཞིན་དུ། ཆོ་ག་རིགས་
ཐ་དད་པས་ཐོབ་པའི་སྡོམ་པ་གསུམ་པོ་མི་གཅིག་ཀྱང་། གོང་མས་ཟིན་
པ་ན། འོག་མ་ཡན་ལག་ཏུ་འགྱུར་བ་ཡིན་ཏེ། བྱང་ས་ལས། སོ་སོར་ཐར་
པའི་སྡོམ་པ་ནི་བྱང་ཆུབ་སེམས་དཔའི་སྡོམ་པའི་ཕྱོགས་གཅིག་ཉིད་དུ་
རིག་པར་བྱའོ། །ཞེས་སོགས་བཤད་པ་ཤེས་བྱེད་དུ་འདྲེན་པར་བྱེད་དོ།།
གསུམ་པ་བཀའ་བརྒྱུད་རིན་པོ་ཆེའི་བཤད་སྲོལ་ལ། མགོན་པོ་ཟླ་འོད་
གཞོན་ནུའི་ཐར་པ་རིན་པོ་ཆེའི་རྒྱན་ལས། ཐེག་དམན་གྱི་སོ་ཐར་སྡོམ་
པ་ཐོབ་ལ་མ་ཉམས་པ་ཐེག་ཆེན་སེམས་བསྐྱེད་ཀྱིས་ཟིན་པ་ན། བྱང་
སེམས་ཀྱི་སྡོམ་པའི་ཚུལ་ཁྲིམས་སུ་འགྱུར་བར་གསུངས་པ་ནི། ཐེག་
ཆེན་རང་གི་ཐུན་མོང་མ་ཡིན་པའི་སྡོམ་པའི་ཚུལ་ཁྲིམས་སུ་འགྱུར་བ་
ནི་མ་ཡིན་ཏེ། གལ་ཏེ་ཡིན་ན་ཐེག་ཆེན་གྱི་སྡོམ་པའི་ཚུལ་ཁྲིམས་ཐེག་
དམན་སོ་ཐར་གྱི་ཆོ་ག་ལས་ཐོབ་དགོས་པས་ཁྱབ་པར་འགྱུར་རོ། །དེ་
ལྟར་ན། ཐེག་ཆེན་པའི་སྡོམ་པའི་ཚུལ་ཁྲིམས་ལ་ཐེག་ཆེན་རང་གི་སྡེ་
སྣོད་ནས་འབྱུང་བའི་ཆོ་ག་མེད་པར་འགྱུར་ན། དེ་ཡང་མི་རིགས་ཏེ།
ཐེག་ཆེན་གྱི་བྱང་སྡོམ་ལ། རང་ཐོབ་བྱེད་ཀྱི་ཆོ་ག་རྒྱ་ཆེར་དངོས་སུ་
འབྱུང་བའི་ཕྱིར་རོ། །དེས་ན་ཐར་རྒྱུན་ལས་དེ་བཞིན་འབྱུང་བ་ནི།
སེམས་བསྐྱེད་དང་སྡོམ་པ་གོང་མས་ཟིན་པ་ན། གང་ཟག་དེ་བྱང་
སེམས་སུ་གྱུར་པས་དེའི་རྒྱུད་ཀྱི་སྡོམ་པ་ཡིན་ཞིང་། ཉན་ཐོས་ཀྱི་སྡོམ་

པ་མ་ཡིན་ལ། སེམས་བསྐྱེད་དང་གོང་མས་ཟིན་པས་ཐེག་ཆེན་པའི་
རྒྱུད་ལ་ཡོད་པའི་སོ་ཐར་གྱི་སྡོམ་པ་ཡིན་པས། སྡོམ་པའི་ཚུལ་ཁྲིམས་སུ་
འགྱུར་ཞེས་པ་ཡིན་ཞིང་། ཐེག་ཆེན་རང་གི་ཐུན་མོང་མ་ཡིན་པའི་སྡོམ་
པའི་ཚུལ་ཁྲིམས་ཡིན་པར་གསུངས་པ་མ་ཡིན་ནོ། །མགོན་པོ་ཟླ་འོད་
གཞོན་ནུའི་གསུང་འབུམ་གྱི་ནང་དུ་འབྱུང་བའི་སྡོམ་པ་གསུམ་གྱི་རྣམ་
བཞག་གཞན་ལས་ནི། སྡོམ་པ་གསུམ་ངོ་བོ་ཐ་དད། བསྲུང་ན་འཆོལ་
པར་བསྲུང་། འདོམ་ཐུག་བྱུང་ན་གོང་མ་གཙོ་ཆེ། ཡོན་ཏན་ཡར་ལྡན་
ཡིན༑ གཏོང་ཐོབ་ཐ་དད། ཅེས་སོགས་གསུངས་པ་ནི་གསུང་རབ་
ཐམས་ཅད་ཀྱི་དགོངས་པ་དང་། ཆོས་ཀྱི་རྒྱལ་པོ་ཉིད་ཀྱི་ཐུགས་བཞེད་
ཡིན་ནོ། །གཉིས་པ་བཤད་པ་དངོས་ལ། དེ་ལྟར་ལུགས་ཐ་དད་པ་དུ་མ་
བྱུང་ཡང་འཐད་པའི་ཕྱོགས་བཀའ་བརྒྱུད་རིན་པོ་ཆེའི་ལུགས་འདི་
ཡིན་ལ། དེ་ཉིད་འཆད་པ་ལ་གསུམ། འདིར་བཤད་ཀྱི་སྡོམ་པ་གསུམ་
ངོས་འཛིན་པ། སོ་སོའི་ཐོབ་ཚུལ། སྡོམ་པའི་ངོ་བོ་གཅིག་དང་ཐ་དད་
དཔྱད་པའོ། །དང་པོ་ནི། སོ་སོར་ཐར་པ་ལ་ཡང་ཐེག་དམན་དང་ཐེག་
ཆེན་སོ་ཐར་གཉིས་ལས། འདིར་ནི་ཐེག་དམན་གྱི་སོ་ཐར་དང་། བྱང་
ཆུབ་སེམས་དཔའི་སྡོམ་པ་ལ་ཡང་། དམན་པའི་བྱང་ཆུབ་ཀྱི་སྡོམ་པ་
དང་།བྱང་ཆུབ་ཆེན་པོའི་སྡོམ་པ་གཉིས་ལས། འདིར་ནི་བྱང་ཆུབ་ཆེན་
པོའི་སྡོམ་པ་དང་། རྒྱུད་སྡེ་བཞིའི་དབང་སོ་སོ་ལས་ཐོབ་པའི་སྔགས་
སྡོམ་གསུམ་ནི། འདིར་བཤད་པར་བྱ་བའི་སྡོམ་པ་གསུམ་ཡིན་ནོ། །
གཉིས་པ་ནི། སོ་སོར་ཐར་པའི་སྡོམ་པ་ནི་སོ་ཐར་རིགས་བརྒྱུད་སོ་སོའི་
རང་རང་གི་ཐོབ་བྱེད་ཀྱི་ཆོ་ག་ཇི་ལྟར་བཤད་པ་བཞིན་ལས་ཐོབ་ཅིང་།
ལེན་པའི་ཡུལ་ཡང་མཁན་སློབ་དང་དགེ་འདུན་ལ་སོགས་པ་ལས་ཐོབ་

པའོ། །བྱང་ཆུབ་སེམས་དཔའི་སྡོམ་པ་ནི་བོད་ཀྱིས་སེམས་ཙམ་པའི་
ལུགས་ཀྱི་ཆོ་ག་དང་། དབུ་མ་པའི་ལུགས་ཀྱི་ཆོ་ག་ཐ་དད་པར་འདོད་
ཀྱང་། ཐོགས་མེད་སྐུ་མཆེད་ནས་བརྒྱུད་པ་དང་། ཀླུ་སྒྲུབ་ཡབ་སྲས་
ལས་བརྒྱུད་པའི་ཆོ་གའི་ཁྱད་པར་ཡོད་ཀྱང་། དེ་གཉིས་དབུ་སེམས་ཀྱི་
ཆོ་གའི་ཐ་དད་ཡིན་པའི་ངེས་པ་མི་འདུག་གོ། །བྱང་སྡོམ་ནི། རང་ཐོབ་
བྱེད་ཀྱི་ཆོ་ག་ལས་ཐོབ་པ་ཡིན་ཅིང་། ཡུལ་ཡང་སྡོམ་པ་ཉི་ཤུ་པར། བླ་
མ་སྡོམ་ལ་གནས་ཤིང་མཁས། །ནུས་དང་ལྡན་ལས་བླང་བར་བྱ། །ཞེས་
བླ་མའམ། ཇོ་བོ་ཆེན་པོ་རྗེ་སོགས་ཀྱིས་མདུན་དུ་སངས་རྒྱས་བྱང་ཆུབ་
རྣམས་དམིགས་ནས་ལེན་པར་བཤད་པ་ལྟར། བླ་མ་དང་སངས་རྒྱས་
བྱང་སེམས་ལས་ལེན་ནོ། །སྔགས་ཀྱི་སྡོམ་པ་ལ་བྱ་སྤྱོད་རྣལ་འབྱོར་
སོགས་རྒྱུད་སྡེ་འོག་མའི་སྡོམ་པ་ནི། རང་ཐོབ་བྱེད་རྒྱུད་སྡེ་འོག་མའི་
དབང་བསྐུར་སོ་སོ་བ་ལས་ཐོབ་ཅིང་། རྣལ་འབྱོར་བླ་མེད་ཀྱི་དམ་ཚིག་
དང་སྡོམ་པ་ནི། དབང་བཞི་ཡོངས་སུ་རྫོགས་པར་བསྐུར་བ་ལས་ཐོབ་
པ་ཡིན་ནོ། །ལེན་པའི་ཡུལ་ཡང་། བླ་མ་རྡོ་རྗེ་སློབ་དཔོན་དང་དཀྱིལ་
འཁོར་གྱི་དྲུང་དུ་ལེན་པ་ཡིན་ནོ། །གསུམ་པ་ནི། སྡོམ་པའི་ངོ་བོ་ཉན་
ཐོས་བྱེ་བྲག་སྨྲ་བ་རྣམས་ནི་རྣམ་པར་རིག་བྱེད་མ་ཡིན་པའི་གཟུགས་
སུ་འདོད་ལ། ཐེག་ཆེན་པས་ནི། སྤྱོད་འཇུག་ལས། སྤོང་བའི་སེམས་ནི་
ཐོབ་པ་ལས། །ཚུལ་ཁྲིམས་ཕ་རོལ་ཕྱིན་པར་བཤད། །ཅེས་སྤོང་བའི་
སེམས་ལ་བཤད་པས། སྡོམ་གསུམ་རིམ་གྱིས་ནོད་པའི་དགེ་སློང་རྡོ་རྗེ་
འཛིན་པ་ལྟ་བུའི་རྒྱུད་ཀྱི་སྡོམ་པ་གསུམ་པོ་ལ་སྔར་བཤད་པ་ལྟར། བོད་
ཁ་ཅིག་གིས་གནས་གྱུར་ངོ་བོ་གཅིག་པར་འདོད་ཀྱང་། གནས་གྱུར་པ་
དང་ངོ་བོ་གཅིག་པ་འགལ་བ་ཡིན་ཏེ། དཔེར་ན་གསེར་འགྱུར་གྱི་རྩིས་

ལྕགས་གསེར་དུ་བསྒྱུར་བ་ན་ལྕགས་དང་གསེར་གཉིས་གཅིག་པ་མ་
ཡིན་པ་བཞིན་དང་། ཀུན་གཞིའི་རྣམ་ཤེས་མེ་ལོང་ལྟ་བུའི་ཡེ་ཤེས་སུ་
གནས་གྱུར་པའི་ཚེ་ན་ཡང་། ཀུན་གཞི་དང་མེ་ལོང་ལྟ་བུའི་ཡེ་ཤེས་
གཉིས་ངོ་བོ་གཅིག་པ་མ་ཡིན་པ་བཞིན། ངོ་བོ་གཅིག་པ་ལ་གནས་གྱུར་
དུའང་མི་རུང་སྟེ། ལྕགས་དང་གསེར་གཉིས་ངོ་བོ་མི་གཅིག་ཀྱང་
གནས་གྱུར་ནས་ངོ་བོ་གཅིག་པ་ཡིན་ནམ་སྙམ་ན། གནས་གྱུར་པ་ནི་
གསེར་གྱི་ངོ་བོར་གྱུར་པ་ཡིན་པས་དེ་ལ་ལྕགས་ཀྱི་ངོ་བོ་མེད་པས་དོན་
གཅིག་པའི་གནས་མེད་དོ། །གལ་ཏེ་གནས་གྱུར་ན་ལྕགས་གསེར་ངོ་བོ་
གཅིག་ན། གནས་མ་གྱུར་པ་ན་ཡང་ལྕགས་གསེར་ངོ་བོ་གཅིག་དགོས་
པར་འགྱུར་བ་བཞིན་ནོ། །སྡོམ་གསུམ་རྣམ་གཞག་པའི་ལུགས་ཀྱི། སྡོམ་
པ་འོག་མ་གོང་མའི་ཡན་ལག་ཏུ་འགྱུར་ཞེས་ཟེར་བ་ནི། སྡོམ་པ་འོག་
མ་གཉིས་ཀྱང་སྔགས་སྡོམ་གྱི་ཡན་ལག་ཏུ་བྱས་པ་ན། འོག་མ་མ་ཐོབ་
པ་དང་བཏང་བ་རྣམས་ལ་ནི། གོང་མའི་ཡན་ལག་མ་ཚང་ཞིང་བཏང་
བར་འགྱུར་བའི་སྐྱོན་ཡོད་ཅིང་། སྡོམ་པ་འོག་མ་གཉིས་ཀྱང་གོང་མའི་
ཡན་ལག་ཡིན་པས། གོང་མའི་ཐོབ་བྱེད་ཀྱི་ཆོ་ག་ལས་ཐོབ་དགོས་པར་
འགྱུར་ལ། དེ་ལྟར་ན། སྔགས་སྡོམ་ཉིད་ལས་སྡོམ་པ་གཞན་མ་ཡིན་པས་
སྔགས་སྡོམ་ལས་ངོ་བོ་ཐ་དད་པར་མི་རུང་ལ། གཏོང་ཐོབ་ཐ་དད་
པའང་མི་འཐད་དོ། །གཞན་ཡང་གོང་མས་མ་ཟིན་པ་ཡན་ལག་མ་ཡིན་
ཡང་། ཟིན་པས་ཡན་ལག་ཏུ་འགྱུར་བས་སྐྱོན་དེ་དག་མེད་ཅེ་ན། ཟིན་
པའི་སྡོམ་པ་འོག་མ་བཏང་བ་ན་གོང་མའི་ཡན་ལག་བཏང་བར་
འགྱུར་རོ། །དེས་ན་ཨ་བྷ་ཡཱ་ཀ་རས་ཀྱང་། སྤོང་བའི་སེམས་པ་ཙམ་དུ་
རིགས་གཅིག་ཀྱང་། སྡོམ་པ་གསུམ་ངོ་བོ་ཐ་དད་པར་བཤད་ཅིང་བི་བྷུ་

ཏིས་ཀྱང་ཐ་དད་པར་བཤད་པ་ལྟར། རྒྱ་གར་བའི་ལུགས་གང་ལས་
ཀྱང་གནས་གྱུར་ངོ་བོ་གཅིག་པར་བཤད་པ་དང་། འོག་མ་གོང་མའི་
ཡན་ལག་ཏུ་བཤད་པ་སོགས་མ་བྱུང་ངོ་། །དེས་ན། སྡོམ་པ་གོང་མ་མ་
ཐོབ་པའི་ཚེ། ཐེག་དམན་ནས་འབྱུང་བའི་སོ་ཐར་གྱི་སྡོམ་པ་ནི། རང་
གི་ཐུན་མོང་མ་ཡིན་པའི་སྡོམ་པ་ཡིན་ཀྱང་། བྱང་སྡོམ་ཐོབ་ནས་སེམས་
བསྐྱེད་ཁྱད་པར་བ་དང་། སྡོམ་པ་གོང་མས་ཟིན་ཅིང་རྟེན་གྱི་གང་ཟག་
བྱང་སེམས་ཀྱི་རྒྱུད་ཀྱི་སྡོམ་པ་ཡིན་པས། སོ་ཐར་གྱི་སྡོམ་པ་ནི་ཐུན་
མོང་བའི་སྡོམ་པ་དང་། བྱང་སྡོམ་ཐུན་མོང་མ་ཡིན་པར་འགྱུར་ལ།
སྔགས་སྡོམ་ཐོབ་པའི་ཚེ་སྔགས་ཀྱི་སེམས་བསྐྱེད་དང་། སྡོམ་པ་ཁྱད་
པར་བས་ཟིན་ཅིང་རྟེན་གྱི་གང་ཟག་རིག་པ་འཛིན་པའི་རྒྱུད་ཀྱི་སྡོམ་
པ་ཡིན་པས། སྡོམ་པ་འོག་མ་གཉིས་ཀ་ཐུན་མོང་བར་འགྱུར་ཞིང་།
སྔགས་སྡོམ་ཐུན་མོང་མ་ཡིན་པར་འགྱུར་རོ། །དེ་ལ་སྲོག་གཅོད་སྤོང་བ་
ལྟ་བུ་སྡོམ་པ་གསུམ་ཀ་ཡིན་པའི་སྤོང་བའི་སེམས་པ་ངོ་བོ་གཅིག་པས།
སྡོམ་པ་གསུམ་ཀ་ངོ་བོ་གཅིག་པར་འགྱུར་རོ་སྙམ་ན་མི་འགྱུར་ཏེ། སྲོག་
གཅོད་སྤོང་བ་དང་མ་བྱིན་ལེན་སྤོང་བ་ལྟ་བུ་སྤོང་སེམས་ཙམ་དུ་ངོ་བོ་
གཅིག་ཀྱང་དེ་གཉིས་ཐ་དད་པ་ལྟར། སྤོང་བའི་སེམས་པ་གཅིག་ལ་ཆོ་
ག་ཐ་དད་པ་ལས་ཐོབ་པའི་ཐོབ་ཚུལ་ཐ་དད་པས་སྡོམ་པ་གསུམ་ཡང་
ཐ་དད་པ་ཡིན་ནོ། །དེ་ལྟར་སྡོམ་པ་གསུམ་ཐ་དད་ཡིན་པ་ཡང་། གང་
ལས་འབྱུང་བའི་ཐེག་པ་དང་སྡེ་སྣོད་མི་གཅིག་པར་ཐ་དད། གང་ལས་
ལེན་པའི་ཡུལ་མི་གཅིག ལེན་བྱེད་ཀྱི་ཆོ་ག་མི་གཅིག ལེན་པའི་དུས་མི་
གཅིག ལེན་པའི་བསམ་པ་དང་སེམས་བསྐྱེད་མི་གཅིག གཏོང་རྒྱུ་དང་
གཏོང་བའི་དུས་མི་གཅིག་རྟེན་གྱི་གང་ཟག་མི་གཅིག་སྟེ། སོ་ཐར་སྡོམ་

པ་ནི་ཐེག་དམན་དང་ཉན་ཐོས་ཀྱི་སྡེ་སྣོད་ལས་འབྱུང་ལ། བྱང་སྡོམ་ནི་
ཐེག་ཆེན་གྱི་དང་བྱང་ཆུབ་སེམས་དཔའི་སྡེ་སྣོད་ལས་འབྱུང་ཞིང་།
སྔགས་སྡོམ་ནི། འབྲས་བུའི་ཐེག་པའམ་རྡོ་རྗེ་ཐེག་པ་དང་རིག་པ་
འཛིན་པའི་སྡེ་སྣོད་ལས་འབྱུང་བས་སོ། །ལེན་པའི་ཡུལ་མི་གཅིག་སྟེ།
ཐེག་དམན་སོ་ཐར་ནི། མཁན་སློབ་དགེ་འདུན་ལ་སོགས་པ་ཡིན་ལ།
བྱང་སྡོམ་ནི། བླ་མ་དང་སངས་རྒྱས་བྱང་སེམས་ལས་ལེན་ཅིང་། སྔགས་
སྡོམ་ནི་རྡོ་རྗེ་སློབ་དཔོན་དང་དཀྱིལ་འཁོར་གྱི་ལྷ་ལས་ལེན་པས་སོ། །
ལེན་བྱེད་ཀྱི་ཆོ་ག་ཡང་། སོ་ཐར་ནི་རང་གི་འབོགས་ཆོག་ཀརྨ་ཤ་ཏཾ་ལ་
སོགས་ལས་འབྱུང་བ་ལྟ་བུ་ལས་ཐོབ་ཅིང་། ་སྔགས་སྡོམ་ནི་དབང་
བསྐུར་བ་ལས་ཐོབ་པས་སོ། །དུས་མི་གཅིག་སྟེ། དུས་སོ་སོར་བླངས་
པས་སོ། །བསམ་པ་དང་སེམས་བསྐྱེད་མི་གཅིག་སྟེ། སོ་ཐར་ནི་འཁོར་
བ་ལས་རང་ཉིད་ཐར་འདོད་ཀྱི་བསམ་པ་དང་། དམན་པའི་བྱང་ཆུབ་
ཏུ་སེམས་བསྐྱེད་པ་ཡིན་ཞིང་། བྱང་སྡོམ་ནི། འགྲོ་བ་ཐམས་ཅད་བྱང་
ཆུབ་ཆེན་པོ་ཐོབ་པར་བྱ་བའི་བསམ་པ་དང་། ཐེག་ཆེན་གྱི་བྱང་ཆུབ་
ཆེན་པོར་སེམས་བསྐྱེད་པ་ཡིན་ལ། སྔགས་སྡོམ་ནི། སེམས་ཅན་ཐམས་
ཅད་ཀྱི་དོན་གཅིག་ཅར་དུ་བསྒྲུབ་པའི་བསམ་པ་དང་། རྡོ་རྗེའི་སེམས་
བསྐྱེད་པ་ཡིན་པས་སོ། །གཏོང་རྒྱུ་སོ་སོར་མི་གཅིག་པ་བཤད་པ་ལྟར་
ལ༑ གཏོང་བའི་དུས་ཀྱང་། སོ་ཐར་གྱི་སྡོམ་པ་ནི། བསྙེན་གནས་མཚན་
མོ་འདས་པ་དང་། གཞན་རྣམས་འཆི་འཕོས་པས་གཏོང་བ་སོགས་ནི་
ཁས་བླངས་དུས་ཀྱིས་བཏང་བ་ཡིན་ཏེ་སོ་ཐར་གྱི་སྡོམ་པ་ནི། ཇི་སྲིད་
འཚོ་བའི་སྡོམ་པ་ཡིན་པས་སོ། །བྱང་སྡོམ་ཡང་ཇི་སྲིད་བྱང་ཆུབ་སྙིང་
པོའི་བར་དུ་ཞེས་པ་ནི། སངས་རྒྱས་ཐོབ་ནས་གཏོང་བའི་དོན་མ་ཡིན་

ནོ། །སྔགས་སྡོམ་ཡང་དེ་དང་འདྲ་སྟེ། སྡོམ་པ་གོང་མ་གཉིས་ལ་གཏོང་
རྒྱུ་གཞན་མ་བྱུང་བས་གཏོང་བ་མེད་དོ། །རྟེན་གྱི་གང་ཟག་ཀྱང་མི་
གཅིག་སྟེ། སོ་ཐར་ཁོ་ནའི་སྡོམ་ལྡན་ནི་ཉན་ཐོས་ཡིན་ལ། བྱང་སྡོམ་
ཐོབ་ནས་བྱང་སེམས་ཡིན་ཅིང་། དབང་ཐོབ་ནས་རིག་པ་འཛིན་པའི་
སྔགས་པ་ཡིན་པས་སོ། །འདིའི་དབང་དུ་མཛད་ནས་རྒྱུད་འབུམ་པར།
རྡོ་ཡི་རིགས་ཀྱི་བྱེ་བྲག་ནི། །བཞུས་པས་གསེར་དངུལ་ཟངས་ལྕགས་
འབྱུང་། །ཞེས་སོགས་སྔར་དྲངས་པ་ཉིད་གསུངས་པ་ཡིན་ཏེ། རྡོའི་
རིགས་གསེར་རྡོ་དང་དངུལ་རྡོ་སོགས་ཀྱི་བྱེ་བྲག་བཞུས་པ་དང་།
གསེར་དངུལ་ཟངས་ལྕགས་ཐ་དད་དུ་འབྱུང་བ་བཞིན་དུ། སོ་ཐར་
བྱང་སྡོམ་སྔགས་སྡོམ་གསུམ་རང་རང་གི་ཐོབ་བྱེད་ཀྱི་ཆོ་ག་ལས་ཐོབ་
ཅིང་། ཇི་ལྟར་ཐོབ་པའི་རིམ་པས། སོ་ཐར་ཁོ་ན་རྒྱུད་ལྡན་གྱི་གང་ཟག་
དེ་ལ་ཉན་ཐོས་ཞེས་བྱ་ལ། བྱང་སྡོམ་རྒྱུད་ལྡན་དེ་ལ་བྱང་སེམས་ཞེས་
བྱ། སྔགས་སྡོམ་རྒྱུད་ལྡན་ལ་སྔགས་པ་རིག་པ་འཛིན་པ་ཞེས་བྱ་བ་ཐ་
དད་དུ་འབྱུང་བ་ཡིན་ཏེ། གསེར་འགྱུར་རྩིས་གསེར་དུ་བསྒྱུར་བ་ལྟར།
སྔགས་ཀྱི་དཀྱིལ་འཁོར་ཆེན་པོ་འདིར་ཞུགས་ནས་སྔགས་སྡོམ་ཐོབ་
པའི་ཚེ། སྔར་གྱི་ཉན་ཐོས་བྱང་སེམས་ཞེས་བྱ་བའི་གང་ཟག་དེ་ལ་རིག་
པ་འཛིན་པ་ཞེས་བྱའོ། །ཞེས་པའི་དོན་ཡིན་གྱི། སྡོམ་པ་གསུམ་གནས་
གྱུར་པའི་དོན་མ་ཡིན་ནོ། །སྤྱིར་ཁྱིམ་པ་དང་རབ་བྱུང་གཉིས་ལས། སོ་
ཐར་རིགས་བརྒྱད་ལ། བསྙེན་གནས་དགེ་བསྙེན་ཙམ་གྱི་སྡོམ་ལྡན་ནི་
ཁྱིམ་པ་ཡིན་ལ། རབ་ཏུ་མ་བྱུང་ན་དགེ་ཚུལ་དང་དགེ་སློང་གི་སྡོམ་པ་
ལྡན་ཀྱང་ཁྱིམ་པའི་རྟགས་ཅན་ཡིན་པས་འཇིག་རྟེན་བརྡར་བཏགས་
ཀྱི་ཁྱིམ་པའི་ཕྱོགས་སུ་གཏོགས་སོ། །གཞན་ཡང་སྔོན་དགེ་སློང་མང་པོ་

དད་ཟས་ཀྱི་ཉེས་དམིགས་མཐོང་ནས་བསླབ་པ་ཕུལ་བས། བཅོམ་ལྡན་
འདས་ཀྱིས་ལེགས་སོ་ཞེས་གསུངས་པར་བཤད་པ་དེ་དག་དང་། ཁྱིམ་
བདག་གྲགས་པ་རབ་བྱུང་དང་བསྙེན་རྫོགས་ཀྱི་སྡོམ་པ་གང་ཡང་མ་
ཐོབ་པར་དགྲ་བཅོམ་ཐོབ་པ་ལ། བཅོམ་ལྡན་འདས་ཀྱིས། རྒྱུན་གྱིས་
བརྒྱན་པར་བྱས་ཀྱང་ཆོས་སྤྱོད་ཅིང་། །དུལ་ཞིང་ཡང་དག་སྡོམ་ལ་
ཚངས་པར་སྤྱོད། །འབྱུང་པོ་ཀུན་ལ་ཆད་པ་སྤངས་པ་སྟེ། །དགེ་སློང་
དགེ་སྦྱོང་དེ་ཡིན་བྲམ་ཟེའང་དེ། །ཞེས་བཀའ་སྩལ་པ་ལྟ་བུ་ཡང་རྟོགས་
པ་རྒྱུད་ལ་སྐྱེ་བའི་དགེ་སློང་ངམ་དོན་གྱི་དགེ་སློང་ཡིན་ཡང་། ཁྱིམ་པ་
དང་རབ་བྱུང་གཉིས་ཀྱི་ནི་ཁྱིམ་པ་ཡིན་ཏེ་འཇིག་རྟེན་བརྡར་
བཏགས་ཀྱི་དབང་དུ་བྱས་པའོ། །ཐེག་པ་ཆེན་པོ་ལས་བྱུང་བའི་ཚུལ་
ཁྲིམས་ཀྱི་ལེའུ་ལས། ཁྱིམ་པ་དང་རབ་བྱུང་གི་ཕྱོགས་གཉིས་བཤད་པ་
ལ། བྱང་སེམས་ནི་སེམས་ཅན་གྱི་དོན་རྣམ་པ་སྣ་ཚོགས་སྒྲུབ་པའི་སླད་
དུ་ཁྱིམ་པ་མང་སྟེ། དཔེར་ན་བྱམས་པ་དང་འཇམ་དབྱངས་སོགས་
དང་རྒྱུན་གྱིས་བརྒྱན་པའི་ཆ་ལུགས་ཅན་རྣམས་ཁྱིམ་པ་རབ་བྱུང་༌
གཉིས་ཀྱི་ཁྱིམ་པ་ཡིན་ཡང་། དོན་གྱི་རབ་བྱུང་དང་དགེ་སློང་ཡིན་ནོ། །
སྔགས་པ་ལ་རབ་བྱུང་དང་བསྙེན་རྫོགས་ཀྱང་ཡིན་ལ་སྔགས་པ་ཡང་
ཡིན་པ་ནི། སྔགས་པ་རབ་བྱུང་ཡིན་ལ། རབ་ཏུ་མ་བྱུང་པ་ནི་སྔགས་པ་
ཁྱིམ་པ་ཡིན་ནོ། །བྱ་རྒྱུད་དཔུང་བཟང་ལ་སོགས་ལས། རྒྱལ་བ་ངས་
གསུངས་སོ་སོར་ཐར་པ་ཡི། །ཚུལ་ཁྲིམས་རྣམ་དག་སྡོམ་པ་མ་ལུས་པ། །
སྔགས་པ་ཁྱིམ་པའི་རྟགས་དང་ཆོ་ག་སྤང་། །ལྷག་མ་རྣམས་ནི་ཉམས་
སུ་ལེན་པར་བྱ། །ཞེས་གསུངས་པ་ནི་སྔགས་ཀྱི་དབང་བསྐུར་ལས་ཐོབ་
པ་ཡིན་པས། སྔགས་སྡོམ་ཡིན་གྱི་སོ་ཐར་གྱི་སྡོམ་པ་ནི་མ་ཡིན་ནོ།

བསྲུང་ན་འཆོལ་པར་བསྲུང་བ་ནི། སོ་སོ་ནས་ཇི་ལྟར་བཤད་པ་བཞིན་
དུ་སོ་ཐར་གྱི་སྡོམ་པ་ཚང་བ་དྲན་ཤེས་བསྟེན་ནས་བསྲུངས་ཤིང་། གོང་
མ་གཉིས་ཀྱང་ཇི་ལྟར་སོ་སོར་བསྲུངས་བ་ལ་འཆོལ་བསྲུང་ཞེས་བྱའོ། །
འདོམ་ཐུག་ནི་གཞན་གྱི་དོན་དུ་སྙིང་རྗེས་སྲོག་གཅོད་པ་དང་། མ་བྱིན་
པར་ལེན་པ་དང་། མི་ཚངས་པ་སྤྱོད་པ་དང་། བརྫུན་ལ་སོགས་པ་ངེས་
པར་དགོས་ཤིང་། དེ་དག་མ་སྤྱད་ན་བྱང་སྡོམ་འཆོར་ལ་སྤྱད་ན་སོ་
ཐར་འཆོར་བ་ལྟ་བུ་ཡིན་ཏེ། དེ་ལྟ་བུ་གོང་མ་གཙོ་ཆེ་ལ། དེ་ཡང་གཞན་
གྱིས་དགེ་སློང་ལ་ཕམ་པ་བྱུང་ཟེར་བ་སོགས་ཀྱིས་འཕྱ་བ་ཡོད་ན།
བསླབ་པ་ཕུལ་ནས་སྤྱད་པར་གསུངས་ལ། འཕྱ་བ་མེད་ན་བསླབ་པ་མ་
ཕུལ་ཡང་འོག་མ་ཉམས་པའི་ཕམ་པ་འབྱུང་བ་སོགས་ཀྱི་སྐྱོན་ཟིལ་
གྱིས་མནན་ནས་མི་འབྱུང་ཞིང་། གོང་མ་གཙོ་ཆེ་བས་གཞན་དོན་དུ་
སྲོག་གཅོད་པ་བྱ་དགོས་པ་ལྟ་བུའོ། །ཡོན་ཏན་ཡར་ལྡན་ནི། འོག་མའི་
ཕམ་པ་བྱུང་བ་སོགས་ལའང་ཉེས་པ་མེད་པར་སེམས་བསྐྱེད་དང་གོང་
མའི་སྡོམ་པས་ཟིན་པས་སྲོག་གཅོད་པ་སོགས་ཀྱང་རྫོགས་སངས་རྒྱས་
ཀྱི་རྒྱུའི་བསོད་ནམས་ཀྱི་ཚོགས་སུ་འགྱུར་བ་ནི་ཡོན་ཏན་ཡར་ལྡན་ནོ། །
གཏོང་ཐོབ་ཐ་དད་པ་ནི་བརྗོད་ཟིན་ཏོ། །དེ་ལྟར་རྗེ་རང་བྱུང་པས་
ཀྱང་། སྡོམ་པ་གསུམ་པོ་དེ་ཡོན་ཏན་ཡར་ལྡན། འོག་མའི་སྐྱོན་ཟིལ་
གྱིས་གནོན། སྔགས་སྡོམ་རྒྱུད་ལྡན་ལ་སོ་ཐར་ཉམས་ནས་མེད་པ་མ་
ཡིན་ཅེས་པའི་དོན་ཡང་གོང་དུ་བཤད་པ་བཞིན་ནོ། །བྱེ་བྲག་ཏུ་སྔགས་
སྡོམ་ཐོབ་པའི་མཚམས་ལ་རིགས་ལྔའི་སྡོམ་པ་འཛིན་པའི་བརྗོད་པ་ཐ་
མ་ལ་རིགས་ལྔའི་སྡོམ་པ་ཙམ་ཞིག་ཐོབ་ཅིང་། དེ་བསྲུང་བ་གཞིར་
བཅས་རིམ་གཉིས་སོ་སོའི་སྐབས་ཀྱི་དམ་ཚིག་དང་། སྡོམ་པ་ཐོབ་པ་ལ་

དབང་བཞི་མཐའ་རྟེན་སོགས་ཆོ་ག་ཆ་ལག་ཚང་བ་ལས་ཐོབ་པའོ། །
ཞེས་པ་རབ་ཟབ་རྒྱལ་བའི་གསུང་གི་གསང་། །སྐལ་དམན་བློ་ཉན་
རྣམས་ཀྱིས་རྟོགས་དཀའི་དོན། །ས་བཅུའི་དབང་ཕྱུག་ཟླ་འོད་གཞོན་
ནུ་དང་། །རྒྱལ་བའི་གསུང་གི་གསང་བའི་མཛོད་འཆང་བ། །སེམས་
དཔའ་རང་བྱུང་རྡོ་རྗེས་ལེགས་ཕྱེ་བ། །གང་ལ་བརྟེན་ནས་ཆོས་གྲགས་
རྒྱ་མཚོ་ཡིས། །བསྐུལ་བ་པོ་རྣམས་འདོད་པ་རྫོགས་ཕྱིར་དུ། །སྡེབ་སྦྱོར་
སྤངས་ནས་གོ་བདེ་མདོར་བསྡུས་པ། །བྲིས་པའི་སྡོམ་གསུམ་རྣམ་
བཞག་ཉེས་བྲལ་དགེ། །རྫོགས་སངས་འགྲོ་བ་ཀུན་གྱིས་ཐོབ་ཕྱིར་བསྔོ། །
ཞེས་པ་ཟུར་མང་ནས་བླ་མ་ནམ་མཁའ་རྡོ་རྗེས་དགོས་ཞེས། ཆོས་
གྲགས་རྒྱ་མཚོ་ཀོང་ཡུལ་གསའ་ཕུར་བྲིས་པའོ། །ཞེས་སོ། ། ༈ བསྡུས་པ་
བརྗོད་པའི་རྒྱན། རང་འོད་འབད་པས་སྤྲོ་བའི་སྣང་བ་མང་བྱུང་ཡང་།།
རྣམ་རྒྱས་འདམ་སྐྱེས་སྙིང་པོའི་གེ་སར་གསལ་བྱེད་པ། །འདི་ན་དབྱིག་
གི་ཁུ་བ་ལས་གཞན་སུ་ཞིག་མཛེས། །མཐའ་དག་འཛིན་མའི་དཔལ་
འདི་རྟག་ཏུ་མཁར་གསལ་གྱུར། །འདི་ནི་དད་བརྩོན་ཤིང་རྟའི་འཁྲུལ་
འཁོར་གྱིས། །ཟླ་བ་ཉི་མས་བཞུས་པའི་ཆར་པ་ཡིས། །ཀུན་ནས་བྱུགས་
འདྲ་ཤོག་བུའི་ཁོར་ཡུག་ཏུ། །དྲངས་དེས་ལུས་སྐྱེས་གཡུལ་ལས་བདག་
རྒྱལ་ཤོག །ཤུ་བྷཾ།། ༈ སྭཱ་སྟི། སྡོམ་གསུམ་ངོ་བོ་གཅིག་དང་ཐ་དད་ཅེས། །
འདོད་འདིར་རྣམ་མང་གྲུབ་མཐའི་ཕྱོགས་ལྷུང་གིས། །ཀུན་ཏུ་རྩོད་
པས་ཉམས་ལེན་འགོག་པ་བཞིན། །ཡི་གེའི་རིས་སུ་བཀོད་པའང་ཅི་
ཡང་སྣང་། །རྒྱལ་དབང་གསུང་གི་གསང་བ་འདི་དག་ནི། །རྒྱལ་བ་ཀུན་
གྱི་དགོངས་པའི་སྙིང་པོ་སྟེ། །རྒྱལ་བསྟན་འཛིན་ལ་བློ་གྲོས་མ་རྨོངས་
པའི༑ །རྒྱལ་སྲས་རྣམས་ཀྱིས་ཀུན་ཏུ་འདི་བསྟེན་ནོ། །ཕྲག་དོག་དུག་གི་

ཁ་ཟས་ཅན། །རྟག་ཏུ་ང་རྒྱལ་ལུས་ལ་བལྟ། །གཟུ་བོའི་ཉི་འོད་མི་བསྟེན་
པའི།།རྨ་བྱ་ཁྱེད་ལ་འདིས་ཅི་བྱ།།ལེགས་བཤད་ཆུ་གཏེར་ཆེར་རྒྱུ་ཞིང༌།
ངེས་དོན་འོ་མའི་བཅུད་ལེན་མཁན། །ལུང་རིགས་མགྲིན་པའི་དབྱངས་
སྙན་པའི། །མཁས་པ་ངང་པས་འདི་གཟིགས་ཤིག །ལ་ལས་རྒྱུན་དུ་
བསམ་པ་ཡང་། །ལ་ལས་སྐད་ཅིག་རེ་ལ་མཁྱེན། །ལ་ལའི་ང་རྒྱལ་རི་བོ་
དག །ལ་ལས་འཕྲལ་དུ་ཞར་ལ་བཅོམ། །ཁ་ཅིག་མཁས་པའི་ང་རྒྱལ་
གྱིས།།ཁ་ནས་ཅལ་ཅོལ་མང་པོ་འབྱུང་། །ཁ་ཅིག་དོན་ལ་མཁས་པ་ཡིས།
ཁ་ཤོར་ནམ་ཡང་མི་མཛད་དོ། །རྣམ་དག་སྡོམ་གསུམ་རྣམ་བཞག་འདི།།
རྣམ་མང་མཁས་པས་རྣམ་ཀུན་ཏུ། །རྣམ་གྲོལ་ཐོབ་ཕྱིར་རྣམ་དཔྱད་
ནས། །རྣམ་པ་ཀུན་ཏུ་རྣམ་མཁྱེན་མཛོད། །མཉམ་པོ་རློམ་པའི་ཁེངས་
པ་བཅོམ། །མཉམ་མཉམ་ཡོད་ན་ད་ཤོག་ཅིག །མཉམ་ཤེས་ལྐོག་ཏུ་སྨྲས་
པས་ཅི། །མཉམ་དུ་(རྩོད་ནུས་)ཆོས་ཞུས་མཉམ་(པའི་རྟགས། །)
མཆན། གུག་རྟགས་ནང་འདི་མ་དཔེ་མི་གསལ་བས་ཐག་ཆོད་པ་མ་བྱུང་།

པར་བྱང་སྨོན་ཚིག
ཨོཾ་སྭ་སྟི་སིདྡྷི་རསྟུ། དེང་འདིར་གསུང་རབ་རིན་ཆེན་འཕྲུལ་པར་
དུ། །བཞེངས་དགེས་ལེགས་བྱས་འདིས་མཚོན་དུས་གསུམ་དུ། །བགྱིས་
པའི་དགེ་ཚོགས་དྲི་མ་མེད་པ་རྣམས། །གཅིག་ཏུ་བསྡོམས་ཏེ་མཐུན་
རྐྱེན་སྒྲུབ་རྣམས་དང་། །བསྟན་པའི་སྦྱིན་བདག་ཚེ་རིང་འབྱོར་ལྡན་
ཞིང་། །མ་གྱུར་ནམ་མཁའི་མཐའ་མཉམ་འགྲོ་བ་ཀུན། །སྒྲིབ་གཉིས་
བྱང་ཞིང་ཚོགས་གཉིས་མྱུར་རྫོགས་ཏེ། །བླ་མེད་རྣམ་གྲོལ་ཐོབ་པའི་རྒྱུ་
རུ་བསྔོ། །བསྟན་འཛིན་དམ་པ་གང་ན་སུ་བཞུགས་རྣམས། །སྐུ་ཚེའི་
རྐྱེན་གེགས་ཐ་དག་རབ་ཞི་ནས། །བསྟན་འགྲོའི་དོན་ཆེན་བླ་མེད་
མཛད་བཞིན་དུ། །དམ་ཆོས་བདུད་རྩིའི་སྦྲང་ཆར་འབེབས་གྱུར་ཅིག །
ཡངས་པའི་རྒྱལ་ཁམས་ཀུན་ཏུ་ལོ་ལེགས་ཤིང་། །ནད་མུག་འཁྲུགས་
རྩོད་རམས་ཅད་ཞི་བ་དང་། །མི་མཐུན་རྒུད་པའི་མིང་ཡང་མི་གྲགས་
པར། །རྫོགས་ལྡན་དང་པོའི་ལང་ཚོ་འཆར་བར་ཤོག །དེའི་མཐུས་ཁ་བ་
རི་པའི་སྐྱེ་རྒུའི་ཡིད། །རྣམ་དཀར་དགེ་བའི་ལས་ལ་ཕྱོགས་པ་དང་།
མཐུན་རྐྱེན་ལེགས་ཚོགས་གོང་ནས་གོང་འཕེལ་ཏེ། །དམ་ཆོས་འཛིན་
པའི་སྣོད་དུ་རུང་བར་ཤོག །འཇིག་རྟེན་དབང་ཕྱུག་ཕྱག་ན་པདྨོ་ཡི། །
ཞབས་པད་བྷོ་ཊའི་ལྗོངས་འདིར་མྱུར་བཀོད་དེ། །ཞི་བསིལ་ཆོས་ཀྱི་
བདུད་རྩིའི་ཟིལ་མངར་རོལ། །ལོངས་སུ་སྤྱོད་པའི་སྐལ་བཟང་མྱུར་
འཆར་ཤོག །ཁྱད་པར་བསྟན་པའི་སྙིང་པོ་སྒྲུབ་བརྒྱུད་ཀྱི། །རིང་ལུགས་

དྲི་མེད་ས་ཆེན་ཡོངས་ཁྱབ་སྟེ། །བསྟན་པ་འཛིན་པའི་སྐྱེས་བུ་དམ་པ་
རྣམས། །སྐུ་ཚེ་མི་འགྱུར་ཚེ་ལྷའི་ངོ་བོར་བརྟན། །ཕྲིན་ལས་མི་ཟད་ཉི་
ཟླའི་འོད་དང་སྡེབ། །འདུས་ཚོགས་དགེ་འདུན་བགྲང་ཡངས་རྒྱུ་སྐར་
ལ༑ །ཟབ་རྒྱས་ཆོས་ཀྱི་གྲུ་ཆར་འབེབས་པར་ཤོག །ལྷ་རྣམས་མཁའ་ལ་
ཤིས་པའི་གླུ་དབྱངས་ལེན། །འགྲོ་རྣམས་བདེ་ཞིང་སྐྱིད་པའི་ཡུན་དུ་
འཚོ། །ཀླུ་རྣམས་དགའ་བས་ནོར་འཛིན་དབྱིག་གིས་བཀང་། །མཐར་
ཐུག་སངས་རྒྱས་ཡེ་ཤེས་ཐོབ་པར་ཤོག །ཅེས་དཔལ་༧རྒྱལ་དབང་ཀརྨ་པ་
ཨོ་རྒྱན་ཕྲིན་ལས་རྡོ་རྗེ་མཆོག་དགུང་གྲངས་བཅུ་གསུམ་སྟེང་། འོག་མིན་མཚུར་
ཕུའི་གདན་སར་ལྗགས་རྩོམ་གནང་བའི་རྟེན་གསུམ་གསར་བཞེངས་ཀྱི་དགེ་
བསྔོའི་སྨོན་ཚིག་གོ།།

བླ་རུང་གཞུང་ལས་དོ་དམ་ཁང་ནས་འགྲེམ་སྤེལ་བྱས།
